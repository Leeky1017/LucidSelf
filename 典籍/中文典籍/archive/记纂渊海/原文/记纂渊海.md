钦定四库全书　　　　　子部十一
　　记纂渊海　　　　　　　类书类
　　提要
　　〈臣〉等谨案记纂渊海一百卷宋潘自牧撰据浙江通志自牧金华人庆元元年进士官龙㳺令此本题曰教授盖其著书时所居官也是书分门隶事与诸家略同惟一百卷中叙天道者五卷叙地理者二十卷叙人事者六十四卷叙物类者仅十一卷详其大而略其细与他类书小异其郡县一部以临安为首盖据南渡割裂之馀而五岭两川之后更及开封诸府存东京全盛之旧亦与方舆胜览诸书删淮以北不载者体例有殊其中性行议论诸部子目未免琐碎然亦不失为赅备也此本刻于万历己卯原本卷首自牧名后题有中宪大夫大名府知府前监察御史东鲁王嘉宾补遗字则亦如陈禹谟之改北堂书钞已非自牧之旧又陈文燧序称其先世求之闽蜀得其前编周流吴越复购后编此本不分前后编盖复经合并益失其真序文称中叶零替蠹鱼残缺戊寅冬承乏畿南公暇谬为补注剥落太甚者属别驾蔡公司理顾公学博吴君采辑诸书补阙序次一日示诸太守越峰王公邑令吴君愿捐奉梓之云云以其卷首列名考之别驾蔡公为大名府通判蔡之奇司理顾公为推官顾尔行学博呉君则有府学训导吴腾龙魏县教谕呉嶙二人不知谁指邑令呉君为南乐县知县吴定太守王公当即嘉宾是补此书者为文燧及蔡之奇等三人嘉宾特为刋板未尝操笔与题名亦互相抵牾盖明人书帕之本称校称补率随意填刻姓名不足为𠙖亦不足为异其出自谁手无庸究诘要其根柢则固宋人之旧帙耳乾隆四十六年三月恭校上
　　总纂官〈臣〉纪昀〈臣〉陆锡熊〈臣〉孙士毅
　　总　校　官〈臣〉陆　费　墀



　　刻记纂渊海序
　　太史公曰学者载籍极博犹考信于六艺云夫六艺尚矣顾挽近世离合雕缋食宋氏馀餲以博甲乙第则可以方韩毛戴郑则滥觞祇涂学士耳目耳一旦释故策登朝复东西南北或不暇蒐百代之薮即蒐而柱下所藏或不少概见即见矣而惠子五车纷如岂胜徙代舍也则恶在其能博极哉故述家者兴其人则如刘叅军徐散骑欧阳率更其编则经史子传错其用发善机则开檐展卷古道照颜其资不可缺也博士弟子展纸濡颖镕意铸词仰天阁笔而不能成章则悔其积学之晩迨其既仕则簿牍琐冗尘纷纠纒上之树勋䇿㫖希髙慕大考镜一差不免效颦学步之过次则摸棱两可得丧交驰又次则堕行冥冥机械闭护其意念蒸蒸皇皇万起万㓕当此之时取圣贤故牍而讽诵䌷绎之印证先哲神逰太清投冰熄火方寸炯然与圣贤之心旷世孚格而三事九列轻若一毛即使震撼击撞排山岳而膺霆电其刚大不少馁焉则不惟定志凝神莫过于书而昔人所谓至乐者真在是矣使书而可废则臧逢世求刺尾以书班史杨司谏佣集贤以便稽阅欧阳文忠居夷陵时求汉史不得辄考吏牍以镜得失穷一生心力而不倦者岂其疲精于腐䑕蠹鱼之资而为是迂缓不切之事哉自昭明聚精于汉选宋帝撷秀于英华杜氏核例于通典好古修文之士至今便之苐挈纲者不详撮要者不博且专主采摭而无禆劝惩母怪乎博物者縁以为资而志道者谓其索然无馀味也有宋金华潘自牧氏性既嗜古学亦溯源研思殚力彚集全书命曰记纂渊海自乾坤法象之理皇王帝霸之绪礼乐刑政之辨草木昆虫人物事变之纪文井蛙疑焉河伯叹之矣陈大夫由名御史出秉魏宪梓其书魏博大夫家临川临川九渊旧乡故多谭一贯者乃是书藏大夫家百年且大夫至不三月亟亟焉梓所谓考六艺而博极非耶余代大夫至则释爼豆议军旅盖十九废书一日手其编咨咨叹焉曰当世卿大夫修夏商之业具曰文胜而词赋则墨儒多阙不称即两都山川宫观礼乐兵车姬姜端冕祯祥之茂未有一赋之者谓腹笥何何令来学前无往哲㫖哉编也愿捐俸梓之SKchar成分为门若干条若干卷若干盖数十年未竟之绪而焕然大备矣夫先人有志后裔弗成非孝也家有和璧秘而弗广非仁也非仁非孝非夫也自牧民采辑于数百年之久而先祖父得之则传者在先祖父先祖父访缀于十世之久而子孙得之则传者在我子孙藉令惜劳省费不能公之天下谓先祖父何今是编既成烂然拱璧譬诸灵泉浩淼渴者思饮嘉生畅茂饥者可㸑也学士大夫溯流穷源剥华嚅实由经籍子史以归仁义道德之懿自渣滓糟粕以要精神心术之㑹甲乙雌黄立我正鹄释回増美身体神㑹处则为一世闻人出则为经天实学则经籍子史皆我注脚䆳古圣哲所以垂世立教者于吾人有实济而剪彩醸蜜蔚为词章又卑鄙不足言矣虽然珠玑玳瑁贵矣而不可衣食布帛菽粟可衣食矣而不能必斯人之各足取不禁用不竭随其分量所及而各适于用者书也遗簪见收宝于珠玉断简复续贵于天球昔人六籍之堂万卷之架固惓惓然恐手泽之坠而未必非公世觉人之心也余祖辈不敢泯自牧公之传而余不敢泯先辈之志继绍之心得藉诸公以自效而越峰诸公捐俸梓集嘉惠万世则公已公物之心亦有所寄以不朽其自所慰者因甚于予之慰其先人者也把玩是编者其尚念之哉万历己卯孟夏吉旦赐进士第整𩛙大名等处兵备河南按察司副使前河南道监察御史临川陈文燧书





　　记纂渊海序
　　夫多识不如一贯宣圣与端木氏论之详矣彼忘书三箧了诵无遗借阅市肆过目成诵其所建树多贻讥于后世而暗合道妙者腹稿书囊且贤于读书不识字之軰则载藉蘧庐圣人不屑雕虫末技岂壮夫为之哉然前言往行大畜多识而不学无术之诮又若不病其玩物䘮志者是何以故也盖人生㝢内上自皇初下穷万祀判然若风马牛不相及而其善善恶恶泾渭不淆即万祀如出同堂刓觚裂轨之徒靡所不至夜气清明检㸃旦昼辄愧汗不能自遏盖天则之明不容泯耳所恃以区较臧否激则渔猎备矣於乎此率涂之人立起而渔猎者耶抑为周览经𫝊者航渊海乎且韩愈一代作者而称纪事纂言唯钩提是竞扬雄则雕虫耻之自二论狎出搜罗驰骋之士与着一家言言各屈信龙蛇若迺缙绅先生更抗手而尊一贯曰赐氏固病博矣然则夫子焉学而识防风氏之骨肃慎氏之楛矢䕫龙罔象羵羊之秘怪若河汉无极耶且窥孔门者即博士家言童习而斑白不敢废何独废博学欲黜类苑以下书籍令刘徐其人一生当游夏无论文学其多识鸟兽草木之名亦何渠尽见黜也语有之善识者譬善货殖榖纑旄石漆丝姜桂柟梓玳瑁齿革连锡旃裘之类靡不韫椟岂必鞶鉴舒鼎而藏垂棘而宝哉故宋潘子犹然俭诸氏而饶益之世母必齐梁晋魏秦汉春秋事母必庙彛国典言母必邹枚迁固屈宋左国老荘盈耳者张夺目者陈书成而命之曰纪纂渊海有味乎其渊海也而经籍子史诗赋风骚变而外国盗贼水火灾沴㣲而医卜农圃稗官小说莫不具陈而其因事别类因人证事治政之纯疵人品之髙下行谊之淑慝心术之忠邪华衮斧钺凛凛可畏盖兼经史之义而集诸书之大成者也余先世强恕公牧石诸公求之闽蜀得其前编周流吴越复购后编宝玩盖几百年所矣中叶有志续蠹鱼残缺余自通籍时业有志续之践更南北竟无完书今戊寅冬承乏畿南公暇谬为补注剥落太甚者属别驾蔡公司理顾公学博吴君采辑诸书补缺序次一日示诸太守越峰王公邑令吴君则皆唯唯曰后启班固左思嚣嚣上世也孰为我封魏卢柟之墓讨其乡岂复有赋沧海者乎且诏之曰陈大夫书出丰玉荒榖积恣而所贸布矣太守滕阳王君梓既竣入谓不佞故不佞稍扬扢云尔诸诠次卷帙不载载大夫自序中万历己卯中秋日赐进士第中宪大夫整饬大名等处兵备河南按察司副使前奉𠡠提督云南学校巡按直隶福建江西道监察御史勾馀胡维新书




钦定四库全书
　　记纂渊海卷一　　　　　宋　潘自牧　撰混元部
　　太极〈混沌附〉
　　经易有太极是生两仪疏云老子道生一此太极是也〈易〉夫礼必本于太一〈记〉
　　子有物混成先天地生〈老〉太易者未见气也太初者气之始也太始者形之始也太素者质之始也气形质具而未相离故曰浑沦　𤣥牝之门是谓天地之根〈并列〉未有天地自古以固存神鬼神帝生天生地在太极之先而不为髙在六极之下而不为深〈荘子〉太初有无无有无名一之所起有一而未形　倏与忽时相与遇于混沌之地混沌待之甚善倏与忽谋报混沌之徳曰人皆有七窍以视聴食息此独无有尝试凿之日凿一窍七日而混沌死〈并荘〉天地未形冯冯翼翼洞洞⿰⿰故曰大昭天地未剖阴阳未判四时未分万象未生汪然平静
　　寂然澄清莫见其形　古未有天地之时唯象无形窈窈𡨋𡨋芒芠漠闵澒濛鸿洞莫知其门〈淮南〉太极初构清浊始分〈抱朴〉夫子其与太极合徳神道并行乎〈文中〉
　　史太极元气函三为一〈前律历志〉太极中央元气故为黄锺太极运三辰五星于上　经元一以统始易太极之
　　首也〈并同上〉太极者混沌之时曚昧未分日月含其辉八卦隠其神天地混其始圣人藏其真〈晋纪瞻传〉
　　传记太极形质已具〈帝王世纪〉气形之初谓之太始〈同上〉先有太初后有太始形兆既成名曰太素浑浑相连视之不见聴之不闻〈白虎通〉
　　集邃古之初孰传道之上下未形何由考之〈楚词天问〉太易之始太初之先冯冯沉沉奋搏无端〈扬雄赋〉太极之先两仪始分有沈而奥有浮而清〈班固典引〉览太极之初化〈陆机赋〉嘉太极之开元〈傅𤣥赋〉太极剖判造化权舆〈左思赋〉太极之始混沌未分〈曹子建七启〉在昔太初𤣥黄混并混沌鸿濛兆眹未形〈曹子建论〉易谓之太极春秋谓之元老子谓之道〈阮籍论〉无极之极漭弥非垠〈柳文天对〉本始之茫诞者传焉鸿灵幽纷曷可言焉〈同上〉混沌无形气奚从生两仪元一是能分太极焉得离〈张萃诗〉
　　本朝无极而太极太极动而生阳动极而静静而生阴静极复动一动一静互为其根分阴分阳两仪立焉阳变阴合而生水火木金土五气顺布四时行焉五行一阴阳也阴阳一太极也太极本无极也〈濓溪太极图〉道为太极又曰心为太极〈邵子语〉弄丸馀暇时往时来自注云丸谓太极〈无名公序〉分而言之一物各具一太极也合而言之万物统体一太极也〈朱文公太极图注〉太极只是天地万物之理在天地则天地中有太极在万物则万物中各有太极〈语录〉太极只是个极好至善底道理人人有一太极物物有一太极　太极便是性动静阴阳是心金木水火土是仁义礼智信化生万物是万事〈并同上〉不言无极则太极同于一物而不足为万化根本不言太极则无极沦于空寂而不能为万化根本〈答陆梭山书〉昆仑大无外旁薄下深广阴阳无停机寒暑互来往皇羲古神圣妙契一俯仰不待窥马图人文已宣朗混然一理贯昭晰非象罔珍重无极翁为我重指掌〈感兴诗〉吾观阴阳化升降八纮中前瞻既无始后际那有终至理谅斯存万世与今同谁言混沌死幻语惊盲聋〈同上〉
　　造化
　　经乾道变化各正性命〈易〉天地变化草木蕃〈易〉可以赞天地之化育则可与天地参矣〈记〉
　　子造化者其巧妙其功深　造化之所始者谓之生〈并列〉子来有病将死子犁往问之与之语曰造化又将奚以汝为将奚以汝适以汝为䑕肝乎以汝为虫臂乎　大冶铸金金踊跃曰我且必为镆鎁夫大冶必以为不祥之金今一犯人之形而曰人耳人耳夫造化者必以为不祥之人今一以天地为大𬬻以造化为大冶恶乎往而不可哉　许由谓意而子曰夫尧既已黥汝以仁义而劓汝以是非矣意而子曰庸讵知夫造化者之不息我黥补我劓使我乘成以随先生耶　万物皆出于机皆入于机〈并荘〉造化者之攫援物也譬犹陶人之埏埴也〈淮南子〉
　　史制作侔造化〈后张衡传〉含元包一甄陶品类〈后郅恽传〉五气陶铸万物流形〈隋书〉
　　传记上知造物无物而下知物物之自造也〈郭象荘子序〉集大钧播物坱圠无垠〈贾谊赋〉天地为𬬻造化为工阴阳为炭万物为铜〈同上〉太极造化权舆〈左思赋〉造化为工匠天地为陶钧〈潘尼赋〉洪钧陶万类〈张茂先〉八荒开寿域一气转鸿钧〈杜诗〉茫茫大造间　钧陶力大哉〈并同上〉
　　本朝造化无情不择物〈欧阳公〉神工自炉鞴〈东坡〉造化何如童子戏　未识造物意茫然同一炉　炉锤一手赋形殊造物无心莫怨渠　细㸔造物真无物春到江南花自开〈同上〉
　　元气〈天地之气附〉
　　经天地𬘡缊万物化醇〈易〉易有太极疏云元气混而为一是太初太一也〈同上〉孟春天气下降地气上腾〈记〉天气上腾地气下降〈记〉夫礼必本于太一〈家语〉注云太一元气也〈同上〉天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也〈乡饮酒〉
　　子太易者未见气也太初者气之始也〈列〉伏羲得之以袭气母注云取元气之本〈荘〉道始生虚廓虚廓生宇宙宇宙生元气〈淮南〉人禀二仪之气〈列〉天者统元气焉〈文中子〉史至治之世天地之气合以生风天地之风气正十二律定〈前律历志〉黄锺纪元气之谓律　黄者中之色故阳气施种于黄泉孳萌万物为六气元也故以黄色名元气焉元气转三统五行于下　太极元气函三为一极中
　　也元始也行于十二辰〈并同上〉元气剖判刚柔始分清浊未位〈后天文志注〉明帝升灵台望元气〈本纪〉助顺元气含养庶类〈郎𫖮传〉斗斟酌元气运平四时〈李固𫝊〉天地者生万物以资始冲气以为和原元气之本求天地之根〈晋纪瞻传〉𠉀天地之气以知四时寒暑〈唐律历志〉元气者天地之始万物之所王政之大端王政莫先于安人故安人则阴阳和阴阳和则天地平天地平则元气正〈陈子昂传〉调元气治阴阳和元气睦人伦〈并同上〉元者气之始也〈刘蕡䇿〉
　　传记元气初分重浊为地万物所陈列也〈说文〉两仪未分其气混沌〈河图〉元气无形汹汹濛濛〈同上〉岁在摄提元气肈始〈三五历纪〉天地者元气之所生万物之所自焉〈礼统〉地者元气生万物之祖也〈白虎通〉元者包含道徳构掩乾坤橐龠元气〈张衡元图〉有巨灵者偏得元神之道故与言气一时生混沌〈开元遁甲图〉丽山氏分布元气各生次序产生山谷〈同上〉崐仑山上有金台玉阙亦元气之所合天帝之居治处〈十洲记〉
　　集元气始化〈扬雄赋〉大者含元气纎者入无伦〈解嘲〉混元运物流不处兮〈班固赋〉茫茫元气谁知其终〈曹子建七启〉皓天元气也皓然而已无他物焉〈杨泉物理论〉含元气之𬘡缊〈王文考赋〉禀元气于灵和〈郭景纯赋〉大象无形元气为母杳兮冥兮陶冶众有〈孙楚石人铭〉元气氤氲二仪开辟〈李义府箴〉庞昧革化惟元气存〈柳文天对〉浑然而中处者世谓之元气〈天说〉元气大痈痔也〈并说文〉
　　本朝乾道成男坤道成女二气交感化生万物〈濓溪太极图〉
　　阴阳
　　经一阴一阳之谓道　阴阳不测之谓神　阴阳合徳而刚柔有体　分阴分阳迭用柔刚〈并易〉以天产作阴徳以地产作阳徳　以阴阳为端　阴阳相摩天地相荡天地䜣合阴阳相得〈并记〉冬无愆阳夏无伏阴〈左传〉独阴
　　不生独阳不生独天不生三合然后生〈穀梁传〉
　　子阴阳同度曰道〈管〉春夏秋冬阴阳之推移也时之短长阴阳之利用也日夜之易阴阳之化也〈同上〉万物负阴而抱阳冲气以为和〈老〉能阴能阳能柔能刚〈列〉天地之道非阴则阳〈同上〉阴阳相照相盖相治〈荘〉冦莫大于阴阳无所逃于天地之间〈同上〉阴阳大化风雨博施万物各得其和以生各得其养以成〈荀〉含阴吐阳而万物和同者徳也〈淮南〉天地之袭精为阴阳　阴阳和而万物生　阴阳之陶化万物〈并同上〉
　　史阳常居大夏而以生育长养为事阴常居大冬而积于空虚不用之处以此见天之任徳不任刑也〈前董仲舒䇿〉天地设位垂日月分阴阳定四时列五行以示圣人〈翼奉封事〉阳施其气阴化成物〈律历志〉阴阳调和万物咸得其宜〈东方朔传〉阴阳和调物乃茂成〈三老上书〉阳以博施为徳阴以不専为义〈梁皇后纪〉阴阳和则天地平元气正〈唐陈子昂传〉和阴阳以养物〈刘蕡䇿〉
　　传记四时阴阳者万物之根本也〈素问〉阴阳者天地之道也万物之纲纪变化之父母生之本始神明之府也〈同上〉阴阳和万物序〈白虎通〉
　　集明明暗暗惟时何为阴阳三合何本何化〈屈原天问〉一阴一阳天地之方〈班固宾戏〉稷契逢天人阴阳仍骄蹇〈李白〉阴阳相主客〈杜诗〉天行失其度阴气来干阳〈韩诗〉
　　本朝太极动而生阳动极而静静而生阴静极复动一动一静互为其根分阴分阳两仪立焉〈周子太极图〉天以阳生万物以阴成万物〈通书〉五行阴阳阴阳太极四时运行万物终始　混兮辟兮其无穷兮〈同上〉无极之前阴含阳也有象之后阳分阴也〈康节观物外篇〉本一气也生则为阳消则为阴　阳主辟而出阴主翕而入〈并同上〉阴阳之精互藏其宅〈横渠正𫎇〉
　　五行部
　　五行〈五徳附〉
　　经天一地二天三地四天五地六天七地八天九地十〈易〉水火金木土谷惟修〈书大禹谟〉有扈氏威侮五行〈甘誓〉鲧堙洪水汨陈其五行〈洪范〉一曰水二曰火三曰木四曰金五曰土疏云天一生水地二生火天三生木地四生金天五生土此其生数也地六成水天七成火地八成木天九成金地十成土谓之成数也　水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘〈并同上〉或审曲面势以饬五材〈记〉播五行于四时　人者五行之秀气　人者五行之端也　圣人五行以为质　先王道五常之行〈并同上〉天生五材民并用之〈左传〉地有五行　用其五行〈并同上〉子黄帝立五行以正天命〈管〉木与木相摩则燃金与火相守则流〈荘〉水生木木生火火生土土生金金生水子生母曰义母生子曰保子母相得曰専母胜子曰制子胜母曰困〈淮南〉火热而水灭之金刚而火销之木强而斧伐之水流而土遏之唯造化者物莫能胜也　木生于亥壮于卯死于未三辰皆木也火生于寅壮于午死于戌三辰皆火也土生于午壮于戌死于寅三辰皆土也金生于巳壮于酉死于丑三辰皆金也水生于申壮于子死于辰三辰皆水也〈并同上〉五行不相沴则王者可以制礼〈文中〉
　　史五常五行之象〈史天官书〉黄帝得土徳黄龙地蚓见夏得木徳青龙止于郊草木畅茂商得金徳银自山溢周得火徳有赤乌之符秦文公出猎获黒龙此其水徳之瑞〈封禅书〉公孙臣上书曰始秦得水徳今汉受之当得土徳土徳之应黄龙见后三岁黄龙见成纪〈同上〉刘向父子以为庖牺始受水徳其后以水传子而汉得火徳故髙祖始起神母夜号著赤帝之符〈前律历志〉汉代秦继周木生火为火徳〈同上〉五行者五常之形气也〈艺文志〉五行异位千变万化繁育庶类〈五行志〉五行见象于天也为五星分位于地也为五方行于四时也为五徳禀于人也为五常播于音律为五声发于文章为五色而揔其精气之用谓之五行〈唐五行志〉洪范九畴其说不相附属而刘向为五行传乃取五事皇极庶征附于五行以为八事皆属五行欤〈同上〉
　　传记黄帝问曰太虚寥廓五运回薄衰盛不同损益相从愿闻平气何如而名也岐伯曰木曰敷和火曰升明土曰备化金曰审平水曰静顺帝曰其不及奈何岐伯曰木曰委和火曰伏明土曰卑监金曰从革水曰涸流帝曰太过何谓岐伯曰木曰发生火曰赫曦土曰敦阜金曰坚成水曰流行〈素问〉天有五行水火金木土分时化育以成万物其禅谓之五帝古之王者易代改号取法五行太昊配木炎帝配火黄帝配土少昊配金颛帝配水其次以所行之次转相承也〈家语〉尧以火徳王色尚黄舜以土徳王色尚青夏后氏以金徳王色尚黒殷人以水徳王色尚白周人以木徳王色尚赤　勾芒为木正祝融为火正蓐收为金正𤣥𡨋为水正后土为土正〈并同上〉地之五成所以生殖也〈国语〉先王以土与金木水火杂以成百物〈同上〉五行者天地之性〈白虎通〉火日外景金水内景〈大戴礼〉木为青龙火为朱雀土为勾陈金为白虎水为𤣥武〈真仙𫝊〉
　　本朝阳变阴合而生水火木金土五气顺布四时行焉〈濓溪太极图〉五行之生也各一其性〈同上〉木曰曲直能既曲而反申也金曰从革一从革而不能自反也水火气也故炎上润下与阴阳升降土不能得而制焉木金者土之华实也其性有水火之杂故木之为物水渍则生火燃而不能离也盖得土之浮华于水火之交也金之为物得火之精于土之燥得水之精于土之濡故水火相待而不害铄之反流而不耗盖得土之精实于水火之际也土者物之所以成始而成终也地之质也化之终也水火之所以升降物兼体而不遗也〈横渠正𫎇〉五行者质具于地而气形于天者也以气而语其行之序则曰金水木火土而木火阳也金水阴也以质而语其生之序则曰水火木金土而水木阳也火金阴也〈朱文公太极图说〉五行虽各一其性然一物又各具五行之理〈语录〉
　　水
　　经地中有水师地上有水比水洊至习坎山上有水蹇泽无水困木上有水井风行水上涣泽上有水节〈并易〉水流而不盈　坎者水也正北方之卦也〈说卦〉润万物者莫润乎水　坎为水沟渎〈并同上〉人无于水监〈书酒诰〉禹平水土〈吕刑〉　扬 --（‘昜’上‘旦’之‘日’与‘一’相连）之水〈诗〉沔彼流水朝宗于海〈沔水〉稻人以潴蓄水以防止水　萍氏掌国之水禁　匠人善沟者水漱之善防者水淫之〈并周礼〉水曰清涤　孟秋完堤防以备水潦　孟冬盛徳在水　水无当于五色五色不得弗章水烦则鱼鳖不大〈并记〉今夫水一勺之多及其不测鼋
　　鼍蛟龙鱼鳖生焉货财殖焉〈中庸〉水易狎而难亲也易以溺人〈表记〉潢污行潦之水〈左传〉颛顼氏以水纪故为水官而水名〈同上〉知者乐水〈论语〉
　　子水之就下沛然谁能御之〈孟子〉沧浪之水清兮可以濯我缨沧浪之水浊兮可以濯我足　徐子曰仲尼亟称于水曰水哉水哉何取于水也孟子曰源泉混混不舍昼夜盈科而后进放乎四海有本者如是　水信无分于东西无分于上下乎今夫水搏而跃之可使过颡激而行之可使在山是岂水之性哉　观于海者难为水观水有术必观其澜〈并孟子〉水者地之血气如筋脉之
　　通流者也〈管〉水万物之凖也〈同上〉上善若水水善利万物而不争处众人之所恶故几于道矣〈老〉水天下之至柔驰骋天下之至刚〈同上〉孔子观于吕梁悬水三十仭流沬三十里〈列〉长于水而安于水性也　白公曰若以石投水如何孔子曰吴之善㳺者能取之曰若以水投水如何孔子曰淄渑之合易牙尝而知之白公曰人固不可与㣲言也〈并同上〉人莫鉴于流水而鉴于止水〈荘〉水净则明烛须眉平中准大匠取法焉　水之性不杂则清莫动则平郁闭而不流亦不能清　水之积也不厚则负大舟也无力覆杯水于坳堂之上则芥为之舟置杯焉则胶水浅而舟大也　秋水时至百川灌河泾流之大两涘渚涯之间不辨牛马〈并同上〉积水成渊蛟龙生焉〈荀〉水能载舟亦能覆舟　其万折也必东　水至平端不倾心术如此象圣人　譬如盘水正错而勿动则湛浊其下而清在上是以见须眉而察理矣　孔子见大水必观焉曰夫水柔而无为也似徳其浩浩乎不屈似有道其赴百仭之谷不惧似勇主量必平似法盈不求溉似正发源必东似志〈并同上〉水之性乘势而行乘衰而流〈淮南子〉向冬则凝而为冰向春则泮而为水　上天则为雨露下地则为润泽万物不得不生百事不得不成水可循而不可毁　女娲积芦灰以止淫水　水下流而不争先故疾而不徐〈并同上〉满而后进者其水乎〈杨〉水避碍则通乎海〈同上〉水有四徳沐浴群生流通万物仁也扬 --（‘昜’上‘旦’之‘日’与‘一’相连）清激浊荡去滓秽安也柔而难犯弱而难胜勇也导江疏河恶盈流谦智也〈尸子〉方折者有玉圆折者有珠清者有黄金龙渊有玉英〈同上〉
　　史九黎乱徳颛帝受之金生水故为水徳又曰汤伐桀金生水故为水徳〈前律历志〉颛帝乘坎执权司冬注云水为智智者谋谋者重故为权〈魏相传〉郑崇曰臣心如水〈本传〉水性下流人所用灌溉者也〈后五行志注〉简宗庙不祷祠废祭祀逆天时则水不润下郊祀天地祷祈神祗谨其斋戒致其严敬至发号施令亦顺天时如此则水得其性矣〈同上〉孔若思座右置止水一石明自足意〈北史本传〉赵轨受诏入朝父老送之曰公清如水请酌一杯水奉饯〈本传〉郦道元历览奇书注水经〈本传〉唐新丰鹦鹉谷水清世𫝊云此水清天下平〈唐书〉古者水官不失职则能辨味与色潜而出合而更分皆能识之〈唐许敬宗答髙宗〉
　　传记水者天地之包幕五行之始焉〈元命苞〉水之为言阴化沾濡〈白虎通〉𤣥洲涧水如蜜服之长生〈河图〉浮天载地髙下无不至万物无不润〈𤣥中记〉髙前之山有水甚寒而清帝台之浆水也〈山海经〉非水无以准万里之平非水无以通逺任重也〈尚书大传〉临淄牛山下有女水齐人谚曰世治则女水流世乱则女水竭〈述征记〉魏贾𤨿有苍头尝令乘小艇于黄河中接河源水以酿酒名昆仑觞酒之芳味世中所绝〈酉阳杂俎〉取若下水以酿酒醇美俗称若下酒〈十道记〉楚水第一晋水最下〈水记〉濉涣水其波文皆五色名文章水又曰续水〈述异记〉唐秘书省中水最佳名秘水〈茶录〉谷帘水在庐山披嵓而下陆鸿渐第其水为天下第一〈同上〉山水上江水次井水下〈陆羽茶经〉刘伯刍以杨子江为第一惠山石泉第二虎丘寺井第三丹阳寺井第四扬州大明寺井第五松江第六淮水第七李秀卿以庐山康王谷水第一惠山石泉第二蕲州兰溪石下水第三扇子峡虾蟆口水第四虎丘寺井第五庐山招贤寺方桥潭第六杨子江南零水第七洪州西南瀑布第八桐柏淮源第九庐山龙池山顶水第十丹阳寺井第十一扬州大明寺井第十二汉江中零水第十三玉虚洞香溪水第十四武关西水第十五松江水第十六天台千丈瀑布第十七柳州圆泉第十八严陵滩水第十九雪水第二十〈张又新煎茶水记〉
　　集承液而生云雨涌凝而为甘泉委输而作四海决导而流百川〈王彪之赋〉水懐珠而川媚〈陆士衡赋〉空水共澄鲜〈文选〉秋水共长天一色〈王勃滕王阁赋〉长流玉琴声〈李白〉绿水解人意为余西北流　谁道此水广狭如一匹练　水色倒空青流水无情去　水色绿且明令人思镜湖　水影弄
　　月色清光奈愁何　乃是天镜中分明尽相似〈并同上〉碧色动柴门〈杜诗〉春水船如天上坐　琉璃漫汗泛舟入冯夷撃鼓群龙趋湘妃汉女出歌舞　逺水兼天净清涟曳水衣　水流心不竞　湍驶风醒酒　秋水清无底〈并同上〉湍围亦腾声〈韩诗〉浩浩浮秋浸　碧溜滴玲珑映波铺逺锦〈并同上〉水碧无尘埃〈柳诗〉蔽空素彩列激浪
　　寒光聚的皪沈珠渊锵鸣捐佩浦〈同上〉
　　本朝坎水也一始于中有生之最先者也〈程子语〉引流清派分〈欧阳公〉春水弄春沙　清涟对女郎　水天本虚静云收风波止始见天水性　晩宿南溪上森如水国
　　秋〈东坡〉细细龙鳞生乱石冯夷窟宅非梁栋　小风吹水碧鳞开　积雨浮舟减石鳞　共坐船中那得见乾坤浮水水浮空　水作玉虹流　水性固自清不清或挠之　系闷岂无罗带水　流水无心自入池　堂中隠几人心与水俱凉　渐㸔逺水绿生漪　差向清漪照病颜　垂饵得清甘可咽不可漱　金沙玉砾灿可数古镜宝奁寒不动　山下碧流清似银　水光㶑灔如浮碧　千寻挂云阙万顷含风湾　㣲风不起镜面平泗水茫茫鸭头绿　琉璃百顷水仙家〈并同上〉梦临秋
　　江水鱼鰕避窥瞰〈山谷〉栖迟林丘下欲濯无尘缨〈同上〉至洁而纳污此水真君师〈陈后山〉春水瓜头绿〈同上〉
　　火
　　经天与火同人火在天上大有山下有火贲泽中有火革木上有火鼎山上有火旅〈易〉燥万物者莫熯乎火离为火〈同上〉火炎崑㟠玉石俱焚天吏逸徳烈于猛火〈书𦙍征〉若火之燎于原〈盘庚〉予若观火〈同上〉无若火始𦦨𦦨〈洛诰〉如火烈烈则莫我敢曷〈诗〉宫正春秋以木铎修火禁　司爟掌行火之政令四时变国火以救时疾季春出火民咸从之季秋内火民亦如之注云春取榆柳之火夏取枣杏之火季夏取桑柘之火秋取柞楢之火冬取槐檀之火　司烜氏中春以木铎修火禁于国中〈并周礼〉孟夏盛徳在火　仲夏无用火南方　后圣有作修火之利范金合土以炮以燔以烹以炙　季春出火为焚也〈并记〉夫兵犹火也弗戢将自焚也〈左传〉古之火正或食于心或食于味以出内火　炎帝氏以火纪故为火师而火名〈并同上〉钻燧改火〈论语〉
　　子舜使益掌火益烈山泽而焚之〈孟子〉若火之始然〈同上〉赵襄子狩于中山藉芿燔林有一人自石壁中出从烬上下襄子问奚道而处石奚道而入火其人曰奚物而谓石奚物而谓火〈列子〉日月出矣而爝火不息〈荘子〉指穷于为薪火传也　利害相摩生火甚多众人焚和月固不胜火〈并同上〉施薪若一火就燥也〈荀子〉顺风纵火紫芝与萧艾俱尽〈同上〉火攻有五一曰火人二曰火积三曰火辎四曰火库五曰火坠〈孙子〉
　　史颛帝命火正黎司地〈史历书〉武王渡河有火复于王屋流为乌〈周本纪〉神农氏作以火承木故为炎帝又曰尧封于唐木生火故为火徳〈前律历志〉火南方扬 --（‘昜’上‘旦’之‘日’与‘一’相连）光辉为明者也其于王者南面向明而治〈五行志〉汉承尧运旗帜尚赤叶于火徳〈髙祖赞〉炎帝承离执衡司夏注云火为礼礼者齐齐者平故为衡〈魏相传〉火者阳之精也火性炎上人所用烹饪者也〈后五行志注〉弃法律逐功臣杀太子以妾为妻则火不炎上贤佞分别官人有事率由旧章敬重功勲殊别适庶如此则火得其性矣　陈蕃等上疏曰火极阴之变也前始春而狱刑惨故火不炎上〈并同上〉荀爽曰火生于木木盛于火其徳为教其象在易之离在地为火在天为日夏则火王其精在天温暖之气养生百木〈荀爽传〉王劭上表请变火曰在晋时有人以洛阳火渡江者世世事之火色变青今温酒及炙肉用石炭木炭火竹火草火麻荄火气味各不同以此推之新火旧火理应有异〈北史隋文帝时〉火为威徳〈隋天文志〉唐时清明赐火〈详见寒食类〉传记燧人为燧皇以火纪物〈尚书大传〉黎为髙辛氏炎正以淳耀笃大天明地徳光照四海故名之曰祝融〈国语〉火之为言化也阳气用事万物变化〈白虎通〉火阳也君之象也〈同上〉连浑府有火井炎气上升以草焚之则烟腾火发故名焚台〈郡国志〉宛渠国夜则琢然石以代日光火大如粟辉耀一室〈拾遗记〉燧明国有火树名燧木有鸟名鸮啄树则灿然火出〈同上〉岱山之东有圆渊孟夏月水常腾沸人掘地得焦石如炭往往有火焉〈同上〉火林山有火兽似䑕毛长二三寸绩之可为火浣布〈十洲记〉崌山有鸟如鸮而赤身白首名曰窃指可以卫火〈山海经〉厌火国人首兽身火出口中〈同上〉冶师陶安公数行火术一旦散上紫色冲天湏臾朱雀止冶上曰安公安公冶与天通七月七日迎汝以赤龙龙至安公骑之东南而上〈列仙传〉葛仙翁与客谈话时天寒公因吐气火赫然从口中出客皆减衣〈别传〉积油万石则自然生火〈博物志〉南方有炎火山四月生火十二月火灭草木皆生枝条至火然草木叶落取此木以为薪然之不尽以其皮绩之为火浣布〈𤣥中记〉神丘有火穴光照千里〈括地图〉阳燧以铜为之形如镜照物则景倒向日生火〈古今注〉譬如钻火两木相因火出木尽灰飞烟灭〈圆觉经〉如取萤火烧须弥山终不能著〈同上〉沩山禅师参百丈师百丈云汝拨𬬻中有火否师拨云无百丈深拨得少火以示之师发悟礼谢〈𫝊灯录〉
　　集陶公矍铄呵赤电回禄睢盱扬 --（‘昜’上‘旦’之‘日’与‘一’相连）紫烟〈李白〉邻火夜深明〈杜诗〉炉存火似红〈同上〉皇甫补官古陆浑时当大冬泽干源山狂谷狠相吐吞风怒不休何轩轩摆磨出火以自燔有声夜中惊莫原天跳地踔颠乾坤赫赫上照穷崖垠截然髙周烧四垣神焦鬼烂无逃门〈韩诗〉逺火明连艘〈柳诗〉火晶燥露滋〈同上〉起来望南山山火烧山田㣲红久如灭短熖复相连〈温庭筠〉
　　本朝钻木取火谓火生于木非也两木相戛用力极则阳生金以石相轧则有火非特木也〈程子语〉问四时取火何为季夏又取一畨曰土王于未月故取之〈朱文公语〉烧向之空山〈欧阳公〉阴穷火自生　风鸣烧入空城响　五行居四时维火盛南讹〈并同上〉照山炬火落惊猿〈东坡〉野竹爆哀声幽桂飘冤芬悲同秋照蟹快若夏撩蚊　始知一炬力烧尽狐兔群　火牛入燕垒燧象奔吴军〈并同上〉火灾见灾异部
　　水火
　　经水流湿火就燥〈易〉水火相息　水在火上既济火在水上未济　水火不相射　水火相逮〈并易〉烹人以给水火之齐　大祝执明水火而号祝　挈壶氏皆以水火守之　大司冦祀五帝则奉其明水火　司烜氏掌火以燧取明火于日以鉴取明水于月祭祀共明水明火画缋之事水以龙火以圜〈周礼〉水之于民也亲而不尊
　　火尊而不亲〈记〉子产曰夫火烈民望而畏之故鲜死焉水懦弱民狎而玩之则多死焉〈左传〉民之于仁也甚于水火水火吾见蹈而死者矣未见蹈仁而死者也〈论语〉子如水益深如火益热〈孟子〉犹以一杯水救一车薪之火也　民非水火不生活圣人治天下使有菽粟如水火〈并同上〉民之所急莫急于水火〈管子〉古之真人入水不濡入火不热〈荘子〉水中有火乃焚大槐〈同上〉水火不积则辉润不博〈荀子〉有气水火而无生〈同上〉今夫水之胜火亦明矣然釡鬵间之水煎沸竭尽其上而火得炽盛于下水失其所以为胜者矣〈韩非子〉槁竹有火弗钻不然土中有水弗掘无泉〈淮南子〉粟得水湿而热甑得火燥而液水中有火火中有水　积阳之热气生火积阴之寒气为水〈并同上〉水测之而益深穷之而益逺火用之而弥明宿之而弥壮〈扬 --（‘昜’上‘旦’之‘日’与‘一’相连）子〉烟生于火而烟郁火冰生于水而冰遏水故烟㣲而火盛冰泮而水通〈刘子〉火炎上而受制于水水趍下而得志于火〈文中子〉
　　史黄帝节用水火〈史本纪〉水火者阴阳之馀气也〈晋天文志〉赵绰为隋齐州别驾水火不与民交〈北史〉拯民于水火之中措之于衽席之上〈通鉴唐太宗〉王义方曰天子置公卿大夫欲其水火之济盐梅相成〈本传〉
　　𫝊记禹象物天地故水无沈气火无灾𬊤〈国语〉火发于宻水泄于深〈尚书大𫝊〉水性宜冷而有华阳温泉犹曰水冷冷者多也火性宜热而有萧丘寒熖犹曰火热热者多也〈十籖〉金锡之性一也以五月丙午日中铸为阳燧以十一月壬子夜半铸为阴燧则就日月出火出水〈捜神记〉手执阳燧日前求火手执方诸承月中水〈楞严经〉
　　集女丁妇壬传世婚一朝结仇奈后昆〈韩诗〉
　　本朝水阴根阳火阳根阴〈濓溪通书〉有温泉而无寒火阴能从阳而阳不能从阴也〈邵康节语〉阳先阴故水先成阴后阳故火后成　水者火之地火者水之气　火生于无水生于有　火内暗而外明故离阳在外火之用用外也水外暗而内明故坎阳在内水之用用内也〈并同上〉阳陷于阴为水附于阴为火〈横渠正䝉〉火中虚暗离中之阴也水中虚明坎中之阳也〈朱文公语录〉火中有黒阳中阴也水外黒而中明者阴中之阳也故水谓之阳火谓之阴亦得〈同上〉丁女真水妃寒山便火耘〈东坡〉坎离更休旺〈同上〉
　　木
　　经泽灭木大过　木道乃行　地中生木升　山上有木渐　鸿渐于木　乘木有功也　乘木舟虚也　斲木为耜楺木为耒刳木为舟剡木为楫断木为杵弦木为弧剡木为矢　巽为木　其于木也为坚多心　其于木也为坚多节　其于木也为科上槁〈并易〉随山刋木〈书〉兖州厥木惟条扬州厥木惟乔〈同上〉若颠木之有由蘖〈盘庚〉惟木从绳则正　大木斯拔〈金縢〉南有樛木　南有乔木　伐木丁丁　譬彼壊木　荏苒柔木〈并诗〉山虞仲冬斩阳木仲夏斩阴木　柞氏夏日至令刋阳木而火之冬日至令剥阴木而水之　攻木之工七轮舆弓庐匠车梓〈并周礼〉孟夏盛徳在木　善问者如攻坚木先其易者后其节目〈并记〉山有木工则度之　鸟择木木岂能择鸟〈并左传〉
　　子斧斤以时入山林材木不可胜用也〈孟子〉縁木求鱼〈同上〉为巨室则必使工师求大木工师得大木则王喜以为能胜其任也匠人斲而小之则王怒以为不胜其任矣牛山之木尝美矣以其郊于大国也斧斤伐之可以
　　为美乎是其日夜之所息雨露之所润非无萌蘖之生焉牛羊又从而牧之是以若彼濯濯也　方寸之木可使髙于岑楼〈并同上〉合抱之木生于毫末〈老子〉匠石之齐见栎社树其大蔽牛絜之百围曰散木也以为舟则沈以为棺椁则速腐以为器则速毁以为门户则液樠以为柱则蠹是不材之木也故能若是之寿〈荘子〉栎社见梦曰散人又恶知散木　南伯子綦见大木焉曰此必有异材夫仰而视其细枝则拳曲而不可以为栋梁俯而视其大根则轴解而不可以为棺椁咶其叶则口烂而为伤嗅之则使人狂酲三日而不已曰此果不材之木也以至于如此其大也　荘子行山见大木枝叶茂盛采木者止其傍而不取也问其故曰无所可用荘子曰此木以不材得终其天年　匠人曰我善治木曲者中钩直者应绳〈并同上〉林木茂而斧斤至焉木成䕃而群鸟息焉〈荀子〉玉在山而木润构木必待隠木括揉矫然后直木直中绳揉以为轮其曲中规虽有槁暴不复挺者揉使之然也　工人断木而成器〈并同上〉廊庙之材盖非一木之枝〈慎子〉贤王之用人也犹巧工之制木也大者以为舟航柱梁小者以为楫楔修者以为櫩榱短者以为侏儒枅栌〈淮南子〉木方茂盛终日采而不知秋风下霜一夕而殚〈同上〉春木之芚兮〈扬 --（‘昜’上‘旦’之‘日’与‘一’相连）子〉止于下渐于上〈同上〉木生蝎蝎盛而木枯〈符子〉
　　史庖牺继天而王为百王元首徳始于木故为帝太昊〈前律历志〉颛帝所建帝喾受之青阳元嚻之孙水生木故为木徳号曰髙辛　武王伐纣水生木故为木徳〈并同上〉震在东方为春为木也〈五行志〉太皥乘震执规司春注云木为仁仁主生生者圆故为规〈魏相传〉揉曲木者不累日〈公孙𢎞传〉蟠木根柢轮囷离奇而为万乘器者以左右先为之容也〈邹阳传〉田猎不宿饮食不享出入不节夺民农时及有奸谋则木不曲直田狩有三驱之制饮食有享献之礼出入有名使民以时务在劝农桑谋在安百姓如此则木得其性矣〈后五行志〉干云蔽日之木起于青葱〈后丁洪传〉甄琛上表曰凡使人工坚木者必为之择良斧〈北史〉南方顿逊国有酒树似安石榴取花汁停杯中数日成酒美而醉人〈南史〉贞观中山南献木连理玲珑交错有同罗木〈唐书〉大历十二年郭逺获瑞木有文曰天下太平献之〈唐代宗〉唐太宗尝玩禁中木曰嘉木也〈宇文士及传〉
　　传记木冒也冒地而生东方之行〈说文〉密山上多丹木实如饴食之不饥玉膏灌丹木〈山海经〉建木在弱水上上有九欘下有九衢〈同上〉少室山有木名帝休黄华黒实服之不怒〈同上〉南荒中如何之树三百年作花五百年作实金刀剖之则饴食之得地仙〈神异经〉佷山有异木人无见其朽者其名千岁〈宜都山川记〉明光殿前有长生树二株〈洛阳记〉聚窟洲有返魂树伐其根心于玉釜中煮取汁煎之令可丸死尸在地闻气乃活〈十洲记〉瘣木符娄注云为木病无枝条〈尔雅〉三株树生赤水之上〈博物志〉东方朔从西那国得风声木十枝实如细珠风吹枝如玉声〈洞𡨋记〉元光五年起寿福灵坛种垂龙之木其枝似龙体倒垂亦曰倾虹树亦曰珠枝树〈同上〉
　　集木欣欣而向荣〈陶渊明词〉木既繁而后绿〈张景阳七命〉夫大木为杗细木为桷欂栌侏儒椳𫔶扂楔各得其宜施以成室者匠氏之工也〈韩进学解〉诘匠氏之不以杙为楹〈同上〉晋之北山有异材梓匠工师恒用之为宫室求大木者皆归焉〈柳音问〉直木忌先伐〈李白〉树古青萝悬　树杂日易隠古木尽入苍梧云〈并同上〉䕶堤盘古木〈杜诗〉林木在庭户宻干叠苍翠　枯木生龙鳞　老树饱经霜　寒木叠旌斾　山木抱云稠〈并同上〉𥦗前两好树众叶光薿薿秋风一披拂䇿䇿鸣不已〈韩诗〉琉璃翦木叶　老树无枝叶风霜不复侵腹穿人可过皮剥蚁还寻寄托惟朝菌依投绝暮禽犹堪持改火未肯但空心〈并同上〉髙树临清池〈柳诗〉清阴自可庇　干有千年竦　珠树玲珑隔翠㣲〈并同上〉本朝枯根老脉冬不发绕树百匝空徘徊〈欧阳公〉庭树忽改色秋风动其枝　翠树郁如弄　芬芳弄嘉月翠绿相森茂　春荣忽已衰夏月换初秀　古木卧山腰危根老盘石　老枿乱发争春妍　清霜一夕零众木少坚劲〈并同上〉散木支离得自全交柯蚴蟉欲相纒不须更说能鸣雁要以空中得尽年〈东坡〉因嗟大不为梁栋又嗟贱不为薪槱　稚杉戢戢三千本且作凌云合抱㸔树林幽翠满山谷　拱把不知数㑹当出千寻〈并同上〉
　　木鸣端自语〈陈后山〉
　　金
　　经二人同心其利断金〈易〉金作赎刑　厥贡惟金三品若金用汝作砺〈并书〉大辂南金〈泮水〉职方氏东南曰扬州
　　其利金锡　大司冦入钧金束矢于朝然后聴之　职金入其金锡于兵器之府　考工记吴粤之金锡　铄金以为刃　攻金之工六筑冶凫㮚段 -- 𠭊 or 假 ?桃　筑氏执下齐冶氏执上齐凫氏为声㮚氏为量段氏为鏄桃氏为刃　㮚氏改煎金锡则不耗〈周礼〉天子之六工曰金工孟秋盛徳在金　内金示和也〈并记〉贡金九牧〈左传〉
　　子金声而玉振之也金声也者始条理也〈孟子〉汤以荘山之金禹以历山之金赎民之卖子者〈管子〉葛卢山发而出金蚩尤取之为剑铠雍狐山发而出金蚩尤取以为㦸尧之治天下也犹金之在𬬻⿱涎心 -- 恣冶者之所铸〈并同上〉齐
　　人有欲金者清旦适鬻金之所因攫其金而去吏捕得之问曰人皆在焉子攫人之金何故对曰取金之时不见人惟见金〈列子〉大冶铸金金踊跃曰我且必为镆鎁夫大冶必以为不祥之金〈荘子〉金之性沈托之于舟则浮〈淮南子〉舜藏千金于崭严之山所以塞贪鄙之心也〈同上〉觌君子者问铸人不问铸金〈扬 --（‘昜’上‘旦’之‘日’与‘一’相连）子〉荆南丽水之中生金〈韩非子〉史虞夏之币金有三品或白或黄或赤或钱或布或刀或龟贝〈平准书〉武帝时有司言金有三等又造金锡为白金〈同上〉范蠡居家则致千金〈货殖传〉少昊黄帝之子土生金故为金徳号曰金天氏〈前律历志〉颛帝五世生鲧鲧生禹舜嬗以天下土生金故为金徳〈同上〉金西方万物既成杀气之始也〈五行志〉文帝作露台召匠计之直百金上曰百金中人十家之产也〈本纪〉少昊乘兊执矩司秋注云金为义义者成成者方故为矩〈魏相传〉好战攻轻百姓饰城郭侵边城则金不从革出军行师把旄杖钺誓士众抗威武动静应谊说以犯难民忘其死如此则金得其性矣〈后五行志〉金之为言禁也言秋时万物阴气所禁止物也〈后西羌传序〉太宗谓魏徵曰公独不见金在矿何足贵耶善冶锻而为器人乃宝之朕方自比于金以卿为良匠而加砺焉〈唐魏徵传〉
　　传记众口铄金〈国语〉金有五色西方之行也〈说文〉金者少阴有中和之性〈白虎通〉体性坚刚半阴半阳五音为商五常为义五事为言非土不成〈同上〉众口铄金者在五行二曰火五事二曰言言与火宜故曰铄金〈论衡〉延陵季子见遗金于路呼牧者取之牧者曰何子居之髙而视之下也类君子而言野也有君不臣有友不友当暑衣裘吾岂取金者乎〈韩诗外传〉
　　集惟金三品扬 --（‘昜’上‘旦’之‘日’与‘一’相连）越作贡五材之珍是谓国用〈郭璞赋〉沈其质兮五材或厥耀其光兮六府以修〈柳子厚赋〉蓐收肃金气〈李白〉爽气金天豁〈杜诗〉大暑运金刚〈同上〉铿如撞群金〈韩文〉金神所司刑〈同上〉
　　本朝金气与髙明〈山谷〉倾家取乐不论命散尽黄金如转烛　邬里金多曷足凭〈并同上〉
　　土
　　经百谷草木丽乎土〈易〉安土敦乎仁〈易〉惟荒度土功〈书〉任土作贡　禹敷土　兾州厥土惟白壤　兖州厥土黒坟　青州厥土白坟　徐州厥土赤埴坟厥贡惟土五色　扬荆州厥土惟涂泥　豫州厥土惟壤下土坟垆　梁州厥土青黎　雍州厥土惟黄壤　庶土交正锡土姓　自服于土中〈并书〉适彼乐土〈诗〉彻我疆土〈江汉〉
　　禹敷下土方〈长发〉大司徒以土㑹之法辨五地之物生以土宜之法辨十有二土之名物以土均之法辨五物九等　考工记凝土以为器〈周礼〉天子之六府曰司土天子之六工曰土工　无旷土　中央土　因吉土以飨帝于郊　社祭土而主阴气也　土敝则草木不长〈并记〉地一撮土之多〈中庸〉凡土功龙见而毕务〈左传〉公子重耳过卫乞食于野人野人与之块子犯曰天赐也注云得土有国之祥〈同上〉
　　子九层之台起于累土〈老子〉今夫百昌皆生于土而反于土〈荘子〉如土委地〈同上〉贵土食之本也〈荀子〉积土成山而风云生焉〈同上〉
　　史公孙臣言汉得土徳〈史历书〉黄帝氏作火生土故曰土徳〈前律历志〉虞帝之系曰颛帝生穷蝉五世生瞽瞍瞽瞍生舜尧嬗以天下火生土故为土徳〈同上〉辟土植谷曰农〈食货志〉爰稼作土顺位称坤孕金成徳履艮为尊〈音乐志〉黄帝乘坤艮执绳司下土〈魏相传〉土者中央之部〈杜钦传〉治宫室饰台榭白淫乱犯亲戚侮父兄则稼穑不成宫庙大小髙卑有制后夫人媵妾多少进退有度九族亲疏长幼有序如此则土得其性矣〈后五行志〉
　　传记土吐也吐生物也〈尔雅〉土所以王四季者何木非土不生火非土不荣金非土不成水非土不髙〈白虎通〉集禹之力献功降省下土方〈楚词天问〉农祥晨正土膏脉起〈张衡赋〉九土星分〈左思赋〉
　　本朝中央土寄王之说非也五行之气分王四时然于中央在季夏之末者八卦之作坤在西南西南致养之道在离兊之间离兊即金火也是以在季夏之末〈横渠正𫎇〉土寄王四季每季皆十八日是土计七十二日其它四行分四时亦各得七十二日共成三百六十日也〈朱文公语〉












　　记纂渊海卷一
<子部,类书类,记纂渊海>

　钦定四库全书
　　记纂渊海卷二　　　　　宋　潘自牧　撰天文部
　　天
　　经大哉乾元万物资始乃统天　时乘六龙以御天天道下济而光明　观乎天文以察时变　天道亏盈而益谦　天垂象见吉凶〈易〉乃命羲和钦若昊天　天有显道厥类惟彰惟天惠民惟辟奉天〈书〉天监在下有命既集　天难谌斯不易惟王　敬之敬之天惟显思〈诗〉天不爱道　气如白虹天也〈礼〉
　　子天之道其犹张弓乎髙者抑之下者举之有馀者损之不足者补之　天得一以清〈老子〉清轻者上为天　故天职生覆　窈然无际天道自㑹漠然无分天道自运〈列子〉天之苍苍其正色耶　道与之貎天与之形恶得不谓之人　天道运而无所积故万物成〈荘子〉天行有常不为尧存不为桀亡应之以治则吉　天不为人之恶寒也而辍冬〈荀子〉或问天曰吾于天而见无为之为矣或问雕刻众形者匪天与曰以其不雕刻也如物刻而雕之焉得力而给诸〈扬 --（‘昜’上‘旦’之‘日’与‘一’相连）子〉旷哉大乎独能成其天〈文中子〉
　　史天者群物之祖也故遍覆包含而无所殊〈前汉〉秦穆公梦至帝所观钧天广乐帝锡之以䇿秦遂大昌〈秦纪〉陶侃梦生八翼飞而上天天门九重比登其八惟一门不得入阍者以杖撃之因坠地折其左翼及寤犹痛〈倦逰录〉吴使张温来聘温问秦宓曰天有头乎宓曰有之温曰在何方宓曰诗云乃眷西顾以此推之头在西方温曰天有耳乎宓曰天处髙而聴卑诗云鹤鸣于九皋声闻于天若其无耳何以聴之温曰天有足乎宓曰诗云天步艰难若其无足何以步之温曰天有姓乎宓曰姓刘曰何以知之宓曰其子姓刘以此知之〈蜀史〉范仲淹倅陈州时郡守召道士奏章五更乃起守问今夕奏章何其久也曰方出天门观放明年进士榜以故稽留问状元何姓曰姓王名下二字黒涂旁注一字逺不可辨及明春状元乃王拱寿御笔改为王拱辰〈括异志〉
　　传记天员如倚盖地方如棋局天旁转半在地上半在地下日月本东行天西旋入于海牵之以西如蚁行磨上磨左旋蚁右行磨疾蚁迟不得不西〈天文志〉天形如鸡子天大地小表里有水地乘气而立载水而浮天运如车毂之运〈浑天仪〉哀公曰敢问何贵乎天道也子思曰贵其不已如日月东西相从而不已是天道也不闭其久是天道也无为而成是天道也已成而明是天道也〈哀公问〉天聪明也圣人得之天垂象也圣人则之不言而信不怒而威验之衡轴考之枢轴〈六帖〉春为苍天夏为昊天秋为旻天冬为上天东曰昊天东南曰阳天南曰炎天西南曰朱天西曰成天西北曰幽天北曰𤣥天东北曰变天中央曰钧天九天之际曰九垠九天之外次曰九陔天去地二亿一万六千七百八十一里半度地之厚与天髙等天南北相去二亿三万三千五十七里二十五步东西短减四步〈广雅〉集玉珰缄札何由达万里云罗一雁飞〈李义山〉𤣥象成文列宿有章三辰烛曜五纬重光众星迁而环极招摇运而指方白虎时据于参昴青龙垂尾于心房𤣥龟匿首于女虚朱鸟奋翼于轸张垣屏络绎而珠连三台差池而雁行轩辕华布而曲列摄提鼎峙而相望〈晋成公赋〉天行一何健日月无髙踪百川皆赴海三辰回泰𫎇〈傅𤣥〉祭地肆瘗郊天致烟气升太一精沦九泉至敬不文明徳惟鲜〈郭璞〉混成发粹大道含元兴于物祖首自胚浑分泰阶而立极光曜魄以司尊悬两明而必照列五纬而无言驱驭阴阳裁成风雨叶乾位而凝化建坤仪而作辅〈刘允济赋〉
　　本朝容成造历大挠创辰龙集有次星纪乃分〈宋何承天天讃〉
　　日
　　经日月之道贞明者也　日月丽乎天〈易〉寅宾出日协时月正日〈书〉日之方中　日出有曜〈诗〉冕而朝日东门之外〈礼〉冯相氏冬夏致日〈周礼〉日南则景短多暑日北则景长多寒〈周礼〉
　　子宋有田夫曝日谓妻曰负日之暄人莫知之以献吾君〈列子〉王者敬日〈荀子〉白驹过隙〈荘子〉日出于旸谷浴于咸池拂于扶桑是谓晨明〈淮南子〉日出地上明照四海〈文中子〉史晋帝命王导共坐导辞曰若太阳下同万物苍生何由仰照〈晋史〉晋明帝幼而聪哲元帝宠爱之年数岁尝置膝前属长安使来帝因问之曰日与长安孰近对曰长安近不闻人从日边来居然可知也明日宴群臣又问之对曰日近上失色曰何乃异间者之言乎对曰举目则见日未闻举目而见长安也帝奇之日者人君之象故有是对〈本纪〉汉明帝为太子乐人作歌四章以赞太子之徳一曰日宣重光〈本纪〉唐李程为翰林院学士程性懒日过八砖乃至号八砖学士〈本传〉
　　传记扶桑在碧海中树长数千丈一千馀围两干同根更相依倚是以名扶桑〈十洲记〉有客登岱岳绝顶行四十里以伺日出久之星斗渐稀东望如平地天际已明其下则暗又久之明处有山数峰如卧牛车盖之状星斗尽不见其下尚暗初意日自明处出又久之自大暗中日轮涌出正红色腾起数十丈至明处全无光其下亦尚暗〈邵氏闻见录〉方诸山真人皆呼日为圆罗耀外国人呼日为濯罗耀〈真诰〉桃都山有大树有天鸡日出即鸣天下鸡皆鸣〈渊中记〉
　　集羲和冬驭近愁畏日车翻〈杜诗〉火轮飞出客心惊〈韩愈〉夜半起下视溟波衔日轮金雅既腾翥六合俄清新〈同上〉咿喔天鸡鸣扶桑色昕昕赤波千万里涌出黄金轮〈刘禹锡〉金乌海底初飞来〈韩愈〉杲杲冬日出照我屋南隅负暄闭目坐和风生肌肤初似饮醇醪又如执屠苏外融百骸畅中适一念无旷然忘所在心与空虚俱〈白居易〉
　　月
　　经坎为月〈易〉月以为量〈礼〉月者三日则成魄三月则成时是以礼有三让建国必立三卿三宾者政教之本礼之大参也大数取法于月〈礼〉卿士惟月　月之从星则以风雨〈书〉月离于毕俾滂沱矣〈诗〉
　　子月者太阴之精〈淮南子〉月精生水故月盛而潮大〈抱朴子〉方诸见月则津而为水方诸阴燧大蛤也向月则水生〈淮南子〉月中有物者山河影也其空处海影〈同上〉
　　史月者象阴之长妃后大臣象〈汉书〉月立夏夏至行南方赤道曰南陆立秋秋分行西方白道曰西陆立冬冬至行北方黒道曰北陆分则同道至则相过〈同上〉天文志云月有九行如日有九道也〈晋书〉汉武帝起俯月台下穿池登台眺月影入池中使宫人乘舟弄月因名影娥池〈洞𡨋记〉唐明皇八月望日逰月宫见天府榜曰广寒清虚之府少前见素娥十馀人皆乘白鸾舞于桂下〈龙城录〉冬至后月养魄于广寒宫〈十洲记〉
　　传记杨炯浑天仪赋云月也者群阴之纪上天之使异姓之王后妃之事　日犹火月犹水火则施光水则含影月光生于日所照魄生于日所蔽当日则光盈近日则明尽〈周髀〉政太平则月圆而多辉政升平则月清而明〈礼斗〉月群阴之本望则蚌蛤实群阴盈晦则蚌蛤虚群阴揪〈吕氏〉炎洲仙山有逺飞鸡朝往夕还衔月中桂实归于南土故北方无桂南方当月路江东诸处每于路衢得〈洞𡨋记〉
　　集初无征雁已无蝉百尺楼南水接天青女素娥俱耐冷月中霜里鬬婵娟〈李商隠〉斜汉左界北陆南躔白露映空素月流天〈谢荘月赋〉澄江涵皓月水影若浮天风来如可泛流急不成圆〈元帝〉昨三五兮既满今二八兮将缺浮云褰兮收泛滥明舒照兮殊皎洁〈谢灵运〉舟子夜离家开船望月华山明疑有雪岸白不闗沙天汉㸔珠蚌星桥视桂花灰飞重晕缺蓂落独轮斜〈庾信〉露濯清辉苦风飘素影寒〈杜审言〉
　　本朝山下白云横匹素水中明月卧浮图〈东坡〉玉斧修成宝月团月边仍有女乘鸾青𡨋风露非人世鬓乱钗横特地寒〈王荆公〉
　　星
　　经庶民惟星〈书〉月离于毕俾滂沱矣　东有启明西有长庚〈诗〉晥彼牵牛不以服箱　定之方中作于楚宫〈诗〉子鲸鱼死而彗星出〈淮南子〉政失于春岁星盈缩政失于夏荧惑逆行政失于秋太白出入无常政失于冬辰星不效其乡〈文子〉四守主赏罚〈淮南子〉骑箕尾比于列宿〈庄子〉史五星者天之五佐为经纬见伏有时所过赢缩有度〈史记〉魁斗下三星两两相比者名曰三能也色齐则君臣和〈史记〉北斗天之喉舌尚书陛下喉舌也斟酌元气运平四时〈李固〉仲尼曰吾闻尧率舜逰首山观河渚有五老飞为流星上入昴〈家语〉齐有彗星公欲禳之〈国语〉严陵少与光武为友帝登极物色陵至京师夜与共卧陵以足加帝腹太史奏客星犯帝座甚急帝曰朕与故人子陵共卧耳周伯老子王蓬絮国皇温星皆客星也〈汉书〉
　　传记文耀丽乎天其动者有七日者阳精之宗月者阴精之宗五星五行之精〈天文志〉天根见而水涸〈国语〉苍龙连蜷于左白虎猛据于右朱雀奋翼于前灵龟圏脊于后黄龙轩辕于中则轩辕一星与苍龙白虎朱雀𤣥武四兽为五矣〈张衡〉轩辕为权太㣲为衡〈孟康〉𤣥枵齐之分星纪吴越之分析木之津燕之分大火宋之分寿星郑之分鹑尾楚之分鹑火周之分鹑首秦之分实沈魏之分大梁赵之分降娄鲁之分訾娵卫之分〈汉志〉雷电在室南霹𮦷在雷电南云雨在霹雳南土工吏在壁西南盖雷公电姥云将雨师与霹雳宿吏皆北方水宿之精而娵訾为人门故其神栖焉〈甘氏〉
　　集天上何所有历历种白榆〈古诗〉瑞动星光照化穆月轮重庶征膺祉箓将以赞时雍〈邢子才〉团团素月净翛翛夕景清谷泉惊暗石风松动夜声被衣出荆户蹑履步山楹欣睹明堂亮喜见太阶平觜参犹可识牛女尚分明更移斗柄转夜久天河横徘徊不能寐参差几种情〈炀帝〉阳精去南陆大曜始西流夕风凄谢暑夜气应清秋重门月已映严城漏渐修临风出累树度月蔽层楼灵河隔神女仙辔动星牛玉衡指栋落瑶光对幌留徒知仰阊阖乘槎未有由〈萧琮〉旦秋炎景暮初弦月彩新清风涤暑气文露净嚣尘荡雾销轻縠鲜云卷夕鳞休光灼前曜瑞彩接重轮縁情摛圣藻并作命徐陈宿草诚渝滥吹嘘偶缙绅天文岂易述徒知仰北辰〈虞世南〉历历东井舎昭昭右掖垣云际龙文出池中鸟色翻流晖下月露坠影入河源方知颍川集别有太丘门〈董思恭〉
　　北极
　　传记大中之道在天为北辰在地为人君〈马融传〉北极第一星主月太子也第二星主日帝王也第三星主五星庶子也〈天文志〉北极四星曰四辅所以辅佐北极而出度授政也〈天文志〉
　　集北极转文昌〈袁庆和〉
　　五星
　　传记五星同色天下偃兵百姓宁昌春风秋雨冬寒夏暑〈史书〉五星色白圜为丧旱赤圜为兵青圜为忧水黒圜为疾多死黄圜则吉赤角犯我城黄角地之争白角哭泣之声青角兵忧黒角则水〈史书〉岁星主角亢氐房心尾箕荧惑主井鬼柳星张翼轸镇星主东井太白主奎娄胃昴毕觜参辰星主斗牛女虚危室壁〈天文志〉
　　史汉元年冬十月五星聚东井〈髙祖纪〉天宝九载五星聚于尾箕占曰有徳则庆无徳则殃〈天文志〉四星聚者有四汉平帝元始四年四星聚柳张后有王莽赤眉之乱而光武复兴晋懐永嘉六年四星聚牛女后有刘聪石勒之乱而元帝复兴汉献初平元年四星聚心又聚箕尾后有董卓暴乱黄巾黒山炽扰而魏武迎帝都许兖豫遂定建元二十二年四星聚二十五年魏文受禅义熙二年四星各一聚而宋有天下〈验异录〉
　　寿星
　　传记老人一星名狐南一曰南极常以秋分之日见于丙春分之夕没于丁〈晋志〉狼北有大星曰南极老人星每见治安不见兵起常以秋分之时候于南郊〈天文志〉王者承天则老人星临其国〈孙氏〉
　　集今宵南极外结托老人星〈杜〉
　　风
　　经风从虎〈易〉休征曰圣时风若〈言君圣则风时也〉咎征曰𫎇恒风若〈反是并书经洪范〉大风有隧〈诗〉前有尘埃则载鸣鸢〈礼记注云鸱鸣则风生风生则尘起〉君子之徳风小人之徳草草上之风必偃〈语〉藏冰以时春无凄风〈左传〉周公居东二年天大雷电以风禾尽偃大木斯拔王启金滕之书迎周公天乃反风禾尽起〈书〉
　　子大块噫气其名为风〈荘子〉物类之相应𤣥妙深㣲论辨不能解故东风至而酒沈溢注酒沈清酌酒也末物下沈木味酸酸风入酒故酢而沈者沸〈淮南子〉鹏抟扶摇而直上九万里扶摇风也〈荘子〉虎啸而谷风生〈淮南子〉大王之雄风庶人之雌风〈宋玉〉飘风不终朝〈老子〉拔木之风必千里也〈抱朴子〉子列子御风而行泠泠然旬有五日而反〈荘子〉史舜作五弦之琴以歌南风曰南风之薰兮解吾民之愠兮〈史〉楚襄王逰于兰台之宫宋玉侍有风飒然而至王披襟而当之曰快哉此风寡人所与庶人共者耶玉对曰此独大王之风耳庶人安得而共之夫风生于地起于青𬞟之末盛怒于土囊之口縁于太山之阿舞于松柏之下徘徊于桂椒之间翺翔于激水之上然后徉徜中庭北上玉堂清清泠泠发明耳目宁体便人此所谓大王之雄风王曰善哉〈宋玉赋〉项王围汉王三匝于是大风从西北来折木发屋扬 --（‘昜’上‘旦’之‘日’与‘一’相连）石楚军大乱汉王乃得与数十骑遁去〈汉书〉孝武坐未央前殿天新雨东方朔屈指独语上问之对曰殿后柏上有鹊立桂枝上东向而鸣视之果然问朔何以知之对曰此以人事知之风从东方来鹊尾长傍风则顺背风则蹶必当顺风而立是以知也〈东方朔传〉汉武帝天汉三年月氐国献神香使者曰国占东风入律百旬不休青云干吕经月不散意中国有好道之君故来贡〈汉书〉汉武帝秋风辞曰秋风起兮白云飞草木黄落兮雁南归汎楼船兮济汾河横中流兮扬 --（‘昜’上‘旦’之‘日’与‘一’相连）素波〈同上〉风萧萧兮易水寒壮士一去兮不复还髙渐离撃筑和之为壮声则士髪冲冠为哀声则士皆流泪〈燕丹子〉传记易纬曰八节之风谓之八风立春条风至春分明庶风至立夏清明风至夏至景风至立秋凉风至秋分阊阖风至立冬不周风至冬至广莫风至尔雅云东风曰谷风南风曰凯风西风曰泰风北风曰凉风暴风从上下曰颓从下上曰飇亦曰扶摇回风曰飘日出而风曰暴阴而风曰曀风而雨土曰霾月令云疾风曰盲风广雅云大风风俗通曰猛风曰颲凉风曰浏㣲风曰飉小风曰飕小风从孔来曰䫼太平之世风不摇条开甲破萌而已〈董仲舒〉至治之世风不鸣条〈孝经援神契〉火见而清风戒寒〈国语〉
　　集故君徳喻其靡草风人假以为名及其猛势将奋夹云结阴洪气郁拂殷雷发音勃然鼓作拂髙凌深天无澄景岭无停林六鹢为之退飞万窍为之哀吟亦有飘泠之气不疾不徐颲颲㣲扇亹亹清舒王乔以之控鹄列子以之乘虚〈湛方生风赋〉萧条起闗塞摇飏下蓬瀛拂林花乱彩响谷鸟分声披云罗影散汎水织文生劳歌大风曲威加四海清〈太宗〉楼上起朝妆风花下砌傍入镜先飘粉翻彩好染香度舞飞长袖𫝊歌共绕梁欲因吹少女还将拂大王〈元帝〉可闻不可见能重复能轻镜前飘落粉琴上响馀声〈梁何逊〉金风起燕观翠竹夹梁池翻花疑凤下飏水佀龙移带露依深叶飘寒入劲枝聊因万籁响讵待伶伦吹〈张正〉肃肃凉景生加我林壑清驱烟入阃户卷雾出山楹去来固无迹动息如有情日落山水静为君起松声〈王勃〉萧萧度阊阖习习下庭闱花蝶自飘舞兰蕙先光辉樯乌正举翼退鹢已惊飞方从列子御更逐浮云归〈董思恭〉天地寥廓谁相待日月虚乘九万风〈李义山〉大热去酷吏清风来故人〈杜牧之〉
　　雨
　　经云行雨施品物流形　润万物者莫大乎雨〈易〉用汝作霖雨　休征曰肃时雨若〈书〉兴雨祁祁　灵雨既零以祈甘雨以介我稷黍以榖我士女〈诗〉土润溽暑大雨时行〈礼〉
　　子云不待簇而雨〈广成子〉雨者为云乎〈荘子〉五政顺时春雨乃来〈管子〉四海之云凑千里之雨至〈晏子〉黒蜧居潜泉将雨则跃　朱鳖浮波上必大雨〈淮南子〉太平之时雨不破块浸茎润叶而已〈董子〉神农治天下欲雨则至五日为行雨两旬为谷两旬五日为时雨万物咸利故谓之神雨〈尸子〉史周公之时越裳氏来朝曰天无烈风淫雨其意中国有圣人乎〈史〉百里嵩为徐州刺史每出巡处甘雨辄㴻〈汉史〉郑洪为淮阴太守行春随车致雨〈汉史〉袁安为楚相辨疑狱活千人甘雨滂沛岁大丰稔〈汉史〉晋束晢为人请雨三日而雨注众称其能通神明〈晋史〉颜真卿迁监察御史时辨理五原狱遂大雨郡人呼为御史雨〈唐史〉
　　传记阴阳和而为雨雨者天地之施也〈元命苞〉雨者神浆可挹〈卢师道〉雨三日已上曰霖久雨曰霪〈说文〉暴雨曰冻雨时雨曰㴻雨雨与雪杂曰霰〈尔雅〉疾雨曰骤雨徐雨曰零雨雨久曰苦雨雨晴曰霁雨昼晴曰启雨水曰潦雨〈纂要〉春曰榆荚雨夏至前曰梅雨六月曰濯枝雨八月曰豆花雨〈荆楚岁时记〉触石而起肤寸而合不崇朝而遍雨乎天下者惟泰山之云尔〈公羊传〉春雨甲子赤地千里夏雨甲子乘船如市秋雨甲子禾头生耳冬雨甲子鹳巢下地〈朝野佥载〉夷陵有阴阳石阴石常润阳石常燥旱则鞭阴石必雨雨久鞭阳石则止〈武昌记〉太平之世五日一风十日一雨〈论衡〉
　　集和风吹绿野梅雨洒芳田新流添旧涧宿雾足朝烟雁湿行无次花沾色更鲜对此丰登岁披襟弄五弦〈唐太宗〉油云阴御道膏雨润公田陇麦沾逾翠山花湿更燃〈虞世南〉濯枝林杏发润叶渚蒲生丝入纶言喜花依锦字明〈魏知古〉空濛如薄雾散漫似轻埃〈谢眺〉风轻不动叶雨细未沾衣入楼如雾散拂马似尘飞〈元帝〉落照依山尽浮凉带雨来重云出飞电髙栋响行雷洒树轻花发滴沼细萍开〈朱迢〉涧满新流浊山霑积翠浓风起还吹燕云来本送龙〈诸葛颖〉风鸳藏近渚雨燕集深条〈杜〉片云头上黒应是雨催诗〈杜〉好雨知时节当春乃发生随风潜入夜润物细无声〈杜〉雷声忽送千峰雨花气浑如百和香〈杜〉湛湛长江去𡨋𡨋细雨来〈杜〉深夜沈沈动春酌灯前细雨檐花落〈杜〉巢燕髙飞尽林花润色分〈杜〉小雨晨光内初来叶上闻雾交才洒地风逆旋随云暂起柴荆色轻霑鸟兽群麝香山一半亭午未全分〈杜〉西北云膏起东南雨足来灵童出海见神女向山回斜影风前合圆纹水上开十旬无破块九土信康哉〈李峤〉蓬莱一水通云气阊阖千门度雨声〈刘威〉润气凝柱础繁声注瓦沟暗流𥦗不晓凉引簟先秋〈白乐天〉珠帘暮卷西山雨〈王勃〉
　　云
　　经云行雨施天下平也云从龙风从虎圣人作而万物睹　云雷屯君子以经纶山川出云〈易〉上天同云雨雪雰雰〈诗〉倬彼云汉为章于天〈诗〉保章氏以五云之物辨吉凶〈礼〉阳聚为云　舜将兴黄云升堂汤将兴白云入房〈春秋孔演图〉
　　子天油然作云〈孟〉云者为雨乎　黄帝得之以登云天〈庄子〉山云草莽水云鱼鳞旱云烟火涔云波水〈淮南子〉史汉武帝至泰山封禅其夜有白云起封中〈史封禅书〉汉髙祖隠于芒砀山泽间吕后与人俱求常得之髙祖怪问后曰季所居上常有云气　文王遇姜公于渭阳灼然如披云见白日恍若开雾而睹青天　司马相如奏大人赋天子大说飘飘有凌云之气㳺天地之间〈并史记〉传记若烟非烟若云非云郁郁纷纷萧索轮囷是谓卿云卿云之见喜气也　舜时景云见作歌曰卿云烂兮糺漫漫　楚襄王逰于云梦之台望髙唐观上有云气须㬰之间变化无穷王曰此何气也曰所谓朝云也昔先王常逰髙唐昼寝梦一妇人曰妾巫山之女也为髙唐之客闻君逰髙唐愿荐寝席王因幸之去而辞曰妾在巫山之阳也髙丘之阻朝为行云暮为行雨朝朝暮暮阳台之下旦视之如言故为立庙号曰朝云〈文选〉冬至初阳云出箕如树之状立春少阳云出房如积冰春分正阳云出轸如白鹄榖雨太阳云出张如车盖立夏初阴云出觜赤如珠夏至少阴云如水波寒露正阴云如冠缨霜降太阴云出上如羊下如蟠石〈易通卦验〉韩云如布楚云如日周云如轮秦云如美人〈史记〉天子升崐仑封丰隆之葬郭璞云丰隆筮师御云得大壮封遂为雷师按楚词则以丰隆为云师飞廉为风伯屏翳为雨师〈广雅〉集山中何所有陇上多白云只可自怡悦不堪持寄君〈陶洪景〉一片孤云逐处飞东西终日竟何依傍人莫道能为雨惟恨青山未得归〈王令〉英气大梁国郁郁必书台碧落从龙起青山触石来官名光邃古盖影耿尘埃飞感髙歌发威加四海回〈李峤〉片片飞来静可闲楼头江上复前山飘零尽日不归去帖破青山万里天〈郑准〉荆王枕上元无梦莫枉阳台一片云〈李义山〉傍花初㸃缀覆苑更峥嵘〈崔颢〉画栋朝飞南浦云珠帘暮卷西山雨〈王勃〉岭云春沮洳江月夜晴明〈杜〉
　　本朝云从锺山起却入锺山去借问山中人云今在何处〈王介甫〉风力引云行玉马水光连日动金蛇〈同上〉
　　雷
　　经震来𧈅虩震惊百里　动万物者莫疾乎雷〈易〉仲春之月日夜分雷乃发声仲秋之月雷乃收声〈记月令〉天地解而雷雨作雷雨作而百谷草木皆甲拆〈易〉
　　子非雷非霆隠隠谹谹〈扬 --（‘昜’上‘旦’之‘日’与‘一’相连）子〉疾雷破山风振海而不能惊〈荘子〉春夏之有雷霆也或发而振破巨石裂大木而残之草木岂有非常之罪哉彼岂有惩于物也〈柳子〉
　　史柳公权元和末止建州山寺中夜半觉门外喧阗因潜于𥦗中见数人运斤造雷车如画图者久之一嚏气忽斗暗失其人两目遂昏焉〈酉阳杂俎〉蔡顺母平生畏雷自亡后每有雷震顺辄环冡泣曰顺在此〈本传〉刘曜从刘元海猎于四山遇雨止树下迅雷震树旁人莫不颠仆曜神色自若元海异之曰此吾家千里驹也〈杂记〉
　　传记青阳之肇化兮陶万殊于天壤结郁蒸以成雷兮鼓訇輘之逸响惊蛰虫于始作兮惧逺迩之异象〈李颙雷赋〉雷于天地为长子以其万物为出入也雷二月出地百八十日雷出则万物出八月入地百八十日雷入则万物入入则除害出则兴利人君之象也〈王充论衡〉内侍李舜举家曽为暴雷所震其堂之西室雷火自𥦗间出赫然出檐人以为堂屋已焚皆出避之及雷止其舎宛然墙壁𥦗纸皆黔有一木格其中杂贮诸器其漆器银扣者银悉镕流在地漆器曽不燋灼有一宝刀极坚钢就刀室中镕为汁而室亦俨然人必谓雷当先焚草木然后流金石今乃金石皆烁而草木无一毁者非人情所测〈笔谈〉
　　集闲人倚柱笑雷公又向深山霹怪松必若有苏天下志何如惊起武侯龙〈韩偓〉陌上冬干泣老农天留甘雨付春工阿香急试雷霆手莫放人间有起龙〈朱乔年〉
　　本朝谁将神斧破顽阴地裂山开鬼失林我愿君王法天造早施雄断答群心〈晦庵〉已外浮云更外身区区雷电若为神山头只作婴儿㸔无限人间失箸人〈东坡〉
　　电
　　子电激气也以为鞭策〈淮南子〉阴气伏重泉之下上通于天阴阳分争故为电〈荘子〉良将如收电可见不可追〈抱朴子〉丰隆轩其震霆列缺晔其照夜注丰隆雷公列缺电也〈张平子〉
　　史王戎视日不眩目烂烂若岩中电〈晋史〉
　　传记春秋公羊传云有声曰雷无声曰电　电殄也乍见则殄灭也〈释文〉霹雳列缺吐火施鞭〈扬雄〉鲁隠公元年大雨震电周之三日夏之正月雷常闻于地中电未可见而大雨震电此阳气之失其节〈公羊〉
　　集电尾烧空黒云脚飞银线〈韩偓〉惊电夜舒光〈陆士衡〉电光时掣紫金蛇〈东坡〉馀霞张锦幛轻电闪红绡〈刘禹锡〉恐天时之代序兮耀灵曅而西征〈楚词注云灵曅电貌〉
　　霜
　　经霜阴阳之气也阴气胜则凝而为霜〈礼〉履霜坚冰至〈易〉纠纠葛屦可以履霜〈诗〉霜露既降君子履之必有凄怆之心〈礼〉霜既降则百工休乃命有司曰寒气总至民力不堪其皆入室〈同上〉
　　子马蹄可以践霜雪〈荘子〉青女出以降霜注青女霜神也又髙诱云青女乃青腰玉女司霜雪者〈淮南并注〉邹衍事燕惠王尽其忠贞左右譛之王弃衍乃仰哭感天霜降〈淮南子〉
　　史汉武帝元光四年陨霜杀草木自是征伐四夷师出三十馀年〈本纪〉元帝永光元年三月陨霜杀桑九月二日陨霜杀稼天下大饥是时石显用事〈汉史〉琴操履霜者伯奇之所作也伯奇者尹吉甫之子也甫聴其后妻之言疑其孝子伯奇遂逐之伯奇编水荷而衣之采花而食之清朝履霜而自伤无罪见放逐乃援琴而鼓之〈琴操〉传记王者顺天行诛以成肃杀之威若政令苛则夏下霜诛伐不行则冬霜不杀草〈感精符〉京房易传云诛不原情其霜附木不下地不教而诛其霜反在草下〈易传〉
　　集仲秋边风起孤蓬卷霜垠〈王僧达〉晓霜枫叶丹夕曛岚气阴〈谢灵运〉金祇暮律尽玉女暝氛归孕冷随钟彻飘华逐剑飞〈苏味道〉一夜新霜著瓦轻芭蕉心折败荷倾耐寒惟有东篱菊金叶初开晓更清〈白乐天〉十暑岷山葛三霜楚户砧〈杜甫〉原野生暮蔼階墀散夕霏徘徊总严气怅望沦清辉平台寒月色池水怆风威疑阴同徂夜逓雁独归飞〈张率〉
　　雪
　　经雨雪其滂　雨雪载涂　上天同云雨雪雰雰　雨雪瀌瀌见𬀪曰消〈俱诗〉天地积阴温则为雨寒则为雪〈礼〉今我来思雨雪霏霏〈诗〉孟春行冬令则水潦为败雪霜大挚〈礼〉
　　子至秋三月青女乃出以降霜雪〈淮南子〉藐姑射之山有神人容肤若冰雪〈荘子〉齐景公时雨雪三日公被狐白裘见晏子曰不寒晏子曰古之贤君饱而知饥暖而知寒公悟乃脱裘发粟与饥寒者〈晏子〉东郭先生衣敝履不完行雪中履有上无下足尽践地〈世说〉天寒既至霜雪既降吾是以知松柏之茂也〈荘子〉
　　史唐韦斌每朝㑹不敢离立笑言㑹大雪在廷者皆振裾更立斌不徙足雪甚几至没靴〈韦安石传〉西王母进上药有𤣥霜绛雪〈汉武帝传〉汉时长安雪数尺牛马毛寒缩如猬〈西京杂记〉安居贫大雪丈馀洛阳令过安门径无行迹谓已死入见安僵卧问奚不出安曰大雪人皆乏食不宜干人令贤之遂举为孝廉〈袁安𫝊〉汉髙帝自将兵击匈奴冬大寒雨雪士卒堕指者十二三〈匈奴传〉苏武使虏单于幽武置大窖中绝不与饮食天雨雪武卧啮雪与旃毛并咽之数日不死匈奴以为神〈西汉本传〉郢善歌者始为下里巴人之曲和者数千中为阳阿采菱和者百人既而歌阳春白雪和者数人其曲弥髙其和弥寡〈宋玉〉
　　传记春秋元命苞云阴凝为雪　北风雨雪天子逰黄台之丘驾于苹泽日中大寒北风雨雪有冻人天子作黄竹诗三章〈穆天子〉河洛之神名曰宓妃仿佛兮若轻云之蔽月飘飖兮若流风之回雪又赵飞燕𫝊飞燕体轻宛转如流风回雪〈曹子建〉卫君重裘坐见路有负樵而哭者问之对曰雪下衣薄卫君惧见于色曰为君而不知民孰以君我乃捐金出粟以赈贫穷〈公孙子〉谢安冬日集儿女讲论文义俄而雪骤公曰白雪纷纷何所似兄子朗儿曰撒盐空中差可拟兄女道蕴曰未若柳絮因风起〈世说〉
　　集盈尺则呈瑞于丰年逾丈则表沴于阴徳〈谢惠连〉细玉罗纹下碧霄杜门颜巷落偏饶巢居只恐髙柯折旅客愁闻去路遥撅冻野蔬和粉重扫庭松叶带酥烧寒𥦗呵笔寻诗句一片飞来纸上销〈古诗〉有田皆种玉无树不开花班扇难裁素曹衣讵比麻鹅归逸少宅鹤满令威家寂寞门扉掩依稀履迹斜人疑迷面市马似困盐车〈李义山〉重重玉宇三千界一一琼干十二楼〈晏元宪〉断蓬飘叶卷黄沙只有千林䰒松花应为王孙朝上国珠幢玉节与排衙〈东坡〉巧剪银花乱轻飞玉叶狂〈辛寅逊〉
　　本朝宋大明中元日雪花降右将军谢荘下殿雪集衣白上以为瑞赋诗〈宋书〉太祖一日大雪夜叩赵普门普出帝立风雪中曰已约晋王矣已而太宗至共于普堂中设重裀地坐炽炭烧肉普妻行酒帝以嫂呼之普从容问曰夜久寒甚陛下何以出帝曰吾睡不着一榻之外皆他人家也故来见卿普曰南征北伐今其时矣遂定下江南䇿〈邵氏闻见录〉㳺杨初见伊川伊川瞑目而坐二子侍立既觉顾谓曰贤辈尚在此乎日既晩且休矣及出门门外之雪深一尺〈语录〉冻合玉楼寒起粟光摇银海眩生花遗蝗入地应千尺宿麦连云有几家老病自嗟诗力退空吟冰柱忆刘义〈东坡〉
　　露
　　经孟秋之月凉风至白露降〈礼〉蒹葭苍苍白露为霜湛湛露斯匪阳不晞　厌浥行露〈厌浥湿也〉英英白云露彼菅茅〈俱诗〉
　　子天地相合以降甘露人莫之令而似均又晋书云王者敬养耆老则甘露降而松柏受之尊贤容众则竹苇受之〈老子〉春食朝霞日始欲出赤黄气也夏食正阳南方日中气也秋食沦阴日没以后赤黄气也冬饮沆瀣北方夜半之气也并天地𤣥黄之气是谓六气〈陵阳子〉方诸取露于月注云方诸大蛤阴极者〈淮南子〉藐姑射之山有神人焉不食五谷吸风饮露〈荘子〉
　　史帝作承露铜盘上有仙人掌擎玉杯以取云表之露〈汉武故事〉明帝铸承露盘茎长十二丈立于芳林园甘露乃降〈魏志〉
　　传记宗元得韩愈所寄诗先以蔷薇露灌手然后读〈柳宗元传〉夫形见者莫如髙物不朽者莫如金气之清者莫如露盛之安者莫如盘乃诏有司铸铜盘建于芳林园〈曹植承露铭〉𢎞农邓绍八月旦入莱山采药见一童子执五彩囊求柏叶上露露皆如珠满囊中问之答云赤松子先生取之明眼言终便失所在今人常以八月旦作囊相遗是也〈齐谐记〉
　　集漱朝露之清流隠柔桑之稠叶〈曹植〉朝饮木兰之坠露夕餐秋菊之落英〈离骚〉玉闗寒气早金塘秋色归汎掌光逾净添河滴尚㣲变霜凝晓液承月委圆辉别有吴台上应湿楚臣衣〈骆宾王〉窃以河荣洛变授社于勋华𤣥玉素鳞降灵于汤武其间㣲禽弱草改状移形夜宿朝云星光动色皆以照临下土发挥帝载千祀一致隔代同符〈卢思道表〉滴沥明光𫟍葳㽔泣竹丛玉垂丹棘上珠湛绿荷中夜警千年鹤朝零七月风愿凝仙掌上长奉未央宫〈李峤〉秋荷一滴露清夜坠𤣥天〈韦应物〉仙人掌冷三天露玉女𥦗虚五夜风〈李义山〉凝花珠错落缀叶碧玲珑〈温乔〉玉階生白露夜久侵罗袜〈李白〉秋露白如玉团团下庭绿〈李白〉
　　冰
　　经初六履霜坚冰至象曰履霜坚冰阴始凝也〈易〉季冬之月冰方盛水泽腹坚是月也命取冰以入〈记〉二之日凿冰冲冲三之日纳于凌阴四之日其蚤献羔祭韭〈诗〉凌人掌冰正岁十有二月令斩冰三其凌〈周礼〉古者日在北陆而藏冰西陆朝觌而出之其藏冰也深山穷谷固阴冱寒于是乎取之夫冰以风壮而以风出祭寒而藏之献羔而启之〈左传〉
　　子行积冰之皑皑兮清泉冱而不流〈张平子赋〉巧冶不能销木良工不能琢冰〈文中子〉老成子学幻于尹文先能翻校四时夏造冰〈列子〉叶公子髙曰吾朝受命而夕饮冰〈荘子〉睹瓶中之冰知天下之寒〈淮南子〉
　　史永徽二年十一月阴雾凝冻封树木数日不解刘向以为木少阳此人将有害则阴气胁木先寒故得雨而冰亦谓之树介〈本纪〉光武南驰闻王郎兵在后至滹沱河候吏还曰河水流澌无船不可济令王霸往视之霸还诡曰冰坚可渡官属喜比至河河冰亦合乃令霸䕶渡未毕数骑而冰解光武曰王霸权以济事殆天瑞也〈后王霸传〉晋慕容晃上书言躬征郭逺假陛下之精神威灵乃结冰凌行海中三百馀里〈晋史〉初齐文宣时周人常惧齐兵之西渡恒以冬月守河椎冰及武成即位朝政渐紊齐人椎冰惧周师之逼〈北史〉或劝进士张彖谒杨国忠曰见之富贵可立图彖曰君辈倚杨右相如泰山吾以为冰山耳若皎日既出君辈得无失所恃乎遂隠居嵩山〈本传〉晋王祥性至孝继母朱氏尝欲生鱼时天寒冰冻祥释衣将剖冰求之冰忽自解双鲤跃出〈本传〉
　　传记积冰曰凌冰壮曰冻冰流曰凘冰解曰泮〈风俗通〉逸人王休居太白山每冬取溪冰琢其精莹者煮建茗供宾客〈六帖〉
　　集碎如坠琼方截璐粉壁生寒象筵布玉壶纨扇亦玲珑坐有丽人色俱素〈韦应物〉清如玉壶冰〈鲍明逺〉檐动玉壶冰〈杜甫〉开冰动玉壶〈同上〉雪后排檐挺银竹〈山谷〉敢望君恩玉井冰〈杜〉渴饮月窟冰饥餐天上雪〈李白〉担囊行采薪斧冰持作糜〈魏武帝〉飞雪断道冰成梁〈同上〉
　　霞
　　集青霞起而照天〈杨炯〉望海楼明照晓霞䕶江堤白踏平沙〈白乐天〉晨霞朝可餐〈杜〉桐林带晨霞〈谢灵运〉朝霞迎白日〈选〉仰首漱朝霞〈曹植〉青轩秘晩霞〈李白〉晩霞飞处散朱晖〈李峤〉海风吹断暮天霞〈唐人晩望〉楼角红绡一缕霞〈古诗〉馀霞散成绮〈谢眺〉馀霞明逺川〈韦应物〉残霞照髙阁〈同上〉落霞沈绿绮〈杜甫〉丹霞夹明月〈选〉赤霞动金光〈李白〉云霞冠秋岭〈谢混〉万里洞中朝玉帝九光霞内宿仙坛〈真诰〉水光浮日出霞彩映江飞〈张均〉
　　烟
　　集凉烟兮冒江〈鲍昭赋〉烟光凝而暮山紫〈滕王阁记〉村烟对浦沙　汀烟轻冉冉　水烟通迳草〈并杜〉夜长檐溜寒无寝日晏厨烟湿未炊〈窦牟〉春风掩映千门柳晓色凄凉万井烟〈李郢〉梨花千树雪杨叶万条烟〈李白〉
　　本朝午鸡声不到蝉林柏子烟中静拥衾〈王安石〉
　　雾
　　经仲冬行夏令则氛雾冥𡨋〈月令〉
　　子积水上溢则为雾〈荘〉阴阳之气乱则为雾〈曽〉云雾四起则时多隠士〈京房易占〉与善人逰如行雾中虽不濡湿潜自有润〈抱朴子〉飞龙乘云腾蛇逰雾〈韩〉
　　史武帝葬武陵芳香之气异常积于坟埏之间如大雾〈汉武故事〉髙祖困于平城之围大雾三日〈汉书〉河南张楷字公超性好道术能作五里雾学其术者填塞如市故云雾市时闗西人裴优亦能作三里雾自以为不如往从学之楷避不见〈汉史〉王肃张衡马均俱冒重雾行一人无恙一人病一人死问其故无恙者曰我饮酒病者饱食死者空腹〈博物志〉
　　𫝊记黄帝与蚩尤战于涿鹿九战不胜黄帝归于太山三日三夜大雾𡨋𡨋有一妇人人首鸟形黄帝稽首再拜伏不敢起妇人曰吾所谓𤣥女者子欲何问黄帝曰小子欲万战万胜万隠万匿首当何从起〈𤣥女战法〉陶答子仕陶三年名誉不兴家产三倍其妻谏曰夫子能薄而官大无功而家昌是婴害积殃也妾闻南山有𤣥豹雾雨七日不下食欲以泽其衣毛成其文章故藏以避害今君有此宁不无后患乎〈列女传〉韩佽在桂州妖贼封盈能为数里雾克期将攻桂州有紫气者我必胜至日果紫气如疋帛自山亘于州城白气直冲之紫气遂散天忽大雾至午稍开霁树滴下同人如沐〈酉阳杂俎〉
　　集七条开早陌五里暗朝氛带楼凝海气含盖似浮云〈王褒〉秋晨海雾重职事凌晨出浩浩含元天溶溶洒明日才㸔含鬓白稍见沾衣密导骑全不分郊树都如失霏㣲误嘘吸肤腠生寒栗当归饮一杯庶用蠲此疾〈韦应物〉氤氲起洞壑遥裔匝平畴乍似含龙剑还疑映蜃楼拂林随雨密度迥带烟浮方谢公超步终从彦辅逰〈苏味道〉三晨生逺雾五里暗城𬮱从风疑细雨映日似逰尘乍若飞烟散时如佳气新不妨鸣树鸟能蔽摘花人〈梁元帝〉曹公迷梦泽汉帝出平城涿野妖氛静丹山霁色明类烟飞稍重方雨散还轻倘入非熊繇宁思𤣥豹情〈李峤〉
　　虹
　　经䗖𬟽在东莫之敢指〈诗〉
　　子天二气则成虹〈淮南子〉
　　史汉灵帝时有黒气堕北宫温明殿东庭中黒如车盖腾起奋迅长十馀丈其貌似龙上问蔡邕对曰此天投霓也〈汉五行志〉荆轲欲往刺秦王精诚感天白虹贯日〈邹阳〉齐威公时虹贯牛山管仲谏无近妃宫〈鸡跖集〉
　　传记黄帝占军决曰攻城有虹从外南方入饮城中者从虹攻之胜白虹绕城不匝从虹所在乃撃之　世传虹能入溪涧饮水信然尝见夕虹下涧中饮者两头皆垂涧中使人过涧隔虹对立相去数丈之间如隔绡縠自西望东则见立涧之东向西则为日光所烁〈笔谈〉晋陵薛愿义熙初有虹饮其釜澳噏响便竭愿辇酒灌之随投随咽便吐金满器于是灾弊日祛而丰富数臻〈异苑〉孔子作春秋孝经告备于天赤虹自上而下化为黄玉〈捜神记〉
　　集江虹明逺饮峡雨带馀飞〈杜甫〉安得五彩虹架天作长桥〈李白〉纡馀带星渚窈窕架天浔空因壮士见还共美人沈逸势含良玉神光藻瑞金独留长剑彩终负昔贤心〈苏味道〉
　　天河
　　经倬彼云汉　维天有汉监亦有光〈俱诗〉
　　子河汉冱而不能寒〈荘〉天河从北极分为两头至于南极随天而转入地下过〈抱朴子〉
　　传记天汉起东方经尾箕之间谓之汉津乃分为二道至天津下而合西南行至七星南而没〈天文志〉星者元气之英水之精也气发而升精华上浮宛转随流名曰天河一曰云汉众星出焉〈杨泉物理论〉旧说天河与海通有居海上者每年八月有浮槎来赍一年粮乘之奄至一处望见妇人织一丈夫牵牛渚次饮之此人即问何处答曰君可诣蜀问严君平此人还问君平君平曰某年月有客星犯斗牛即此人到天河也〈张华博物志〉有人寻河源见妇人浣纱问之曰此天河也乃与一石而归问严君平君平曰此织女支机石也〈集林〉
　　集八月凉风天气晶万里无云河汉明昏见南楼清且浅晓落西山纵复横洛阳城阙天中起长河夜夜千门里复道连甍共敝亏画堂琼户特相宜云母帐前初泛滥水晶帘外转逶迤倬彼昭回如练白复出东城接西陌南北征人去不归谁家今夜捣寒衣鸳鸯机上疏萤度乌鹊桥边一雁飞雁飞萤度愁难歇坐见明河渐㣲没已能舒卷任浮云不惜光辉让明月明河可望不可亲安得乘槎一问津更将织女支机石还访成都卖卜人〈宋之问〉常时任显晦秋至最分明纵被㣲云掩终能永夜清含星动双阙伴月落边城牛女年年渡何曽风浪生〈杜〉昭昭清汉晖灿灿光天步〈陆士衡〉安得壮士挽天河净洗甲兵长不用〈杜〉云汉西流夜未央牵牛织女遥相望〈魏文帝〉河汉清且浅相去复几许盈盈一水间脉脉不得语〈选诗〉初旭红可染明河澹如扫〈杜牧之〉
　　岁时部
　　春
　　经万物出乎震〈易〉分命羲仲宅旸 --（‘昜’上‘旦’之‘日’与‘一’相连）谷平秩东作日中星鸟以殷仲春　每岁孟春遒人以木铎徇于路〈并书经〉春日迟迟采蘩祁祁　春日载阳有鸣仓庚〈诗〉孟春之月日在营室律中大簇　仲春之月日在奎律中夹锺季春之月日在胃律中姑洗　其日甲乙其帝太皥其神勾芒其虫鳞其音角其数八其味酸其臭膻其祀户祭先脾　天子迎春于东郊布徳和令行庆施惠下及兆民〈礼记〉春王正月〈春秋〉
　　子众人熙熙如享太牢如登春台〈老子〉斗柄东指而天下皆春〈鹖冠子〉春为忠万物咸遂忠之至也〈尸子〉孟春之月君子聴朝论爵赏〈管子〉二月之夕女夷鼓歌以司天和　孟春之月天子服八风水注取露铜盘中〈淮南子〉以鸟鸣春〈韩子〉古之为政者非春无以布徳和令行庆施惠养幼小省囹圄赐贫穷礼贤者〈柳子〉
　　史炀帝西𫟍宫秋冬木凋令剪彩为花叶缀条上景若阳春〈隋史〉宋璟人谓其为有脚阳春言所至之处如阳春及物也〈开元遗事〉方春时和草木群生皆有以自乐而吾百姓莫之省忧其议所以赈贷之〈汉史〉元魏黎季明曰招摇东指天下识其春〈北史〉方春生养万物莩甲宜助萌阳以育时物〈汉章帝纪〉明皇尝遇二月坐小殿柳杏将吐叹曰对此景物岂可不与判断之呼髙力士取羯鼔纵击一曲名春光好回顾柳杏皆发笑曰不唤我作天公可乎〈唐史〉正月者岁之始王者则天之象因时之序宜开发徳号爵贤命士流寛大之泽垂仁厚之恩〈汉书〉
　　传记方春东作布徳之元阳气开发养导万物〈郎𫖮传〉春退贪残进柔良恤幼孤赈不足求隠士则万物应节而生〈京房传〉嫁娶以春和也天地交通万物始生〈白虎通〉气在春佩苍璧〈尚书考〉开岁发春百卉含英〈汉书〉春曰芳春青春阳春三春九春景曰媚景和景韶景时曰良时嘉时芳时辰曰良辰嘉辰芳辰节曰华节芳节良节嘉节韶节淑节〈纂要〉仲春月令时和气清王睢鼓翼仓庚和鸣交颈颉颃闗闗嘤嘤〈张衡传〉天受二年腊将逰上𫟍遣诏曰明朝逰上𫟍火急报春知花须连夜发莫待晓风吹凌晨名花布𫟍〈卓异阙记〉　　秋风起愁尽人间白髪人〈录歌踏春曲〉集闻道春还未相识走傍寒梅探消息昨夜东风入武阳陌头杨柳黄金色〈李白〉红入桃花嫩青归柳叶新望乡应未已四海尚风尘〈杜〉侵凌雪色还萱草漏泄春光有柳条〈杜〉春每归兮花开花已阑兮春改叹长河之流春送驰波于东海春不留兮时已失老衰飒而情逾极恨不得挂长绳于青天系西飞之白日〈李白〉习习兮春风岸柳动兮渚花落春冉冉其将昼予何为而不乐〈白居易〉昼静疏帘燕语频双双斗雀动階尘柴扉日暮随风揜落尽闲花不见人〈元稹〉草树知春不及归百般红紫鬬芳菲杨花榆䇲无才思惟解漫天作雪飞〈退之〉独倚阑干玩野塘俄惊节物老春光绿杨阴密莺将懒红杏枝空蝶不忙诗思谩沿芳草逺茶瓯㣲带落花香〈僧惠洪〉寒随穷律变春逐鸟声开初风飘带柳晓雪间花梅碧林青旧竹绿沼翠新苔芝田初雁去绮树未莺来〈唐太宗〉春风本自奇杨柳最相宜柳条恒著地杨花好上吹〈梁简文帝〉风色翻露文雪花上空碧花蝶来未已山光暧将夕〈上官仪〉沐乘闲豫清晨步北林池〈杨师道〉日影飞花殿风文积草池凤楼通夜敞虬辇望春移〈元万顷〉花轻蝶乱仙人杏叶密莺喧帝女桑飞云阁上春应至明月楼中夜未央〈同上〉本朝春云漠漠雪欲落东风和冷惊罗幕渐看逺水绿生漪未放小桃红入萼〈东坡〉新年变物华春意已堪嘉霁色初含柳馀寒尚勒花风丝飞荡漾林鸟弄交加〈欧阳修〉轻花细叶满林端昨夜春风晩色寒黄鸟不堪愁里聴绿杨宜向雨中㸔〈宋齐〉
　　夏
　　经日月运行一寒一暑〈易〉申命羲叔宅南交平秩南讹敬致日永星火以正仲夏〈书〉四月维夏六月徂暑　夏之日〈诗〉孟夏之月日在毕律中中吕　仲夏之月日在东井律中㽔宾　季夏之月日在柳律中林锺其日丙丁其帝炎帝其神祝融其虫羽其音征其数七其味苦其臭焦其祀灶祭先肺天子迎夏于南郊以赏封诸侯庆赐遂行无不欣说〈礼〉
　　子斗柄南指而天下皆夏〈鹖冠子〉立夏之日服𤣥冰丸或飞雪散及六壬六癸符则不热〈抱朴子〉大旱金石流土山焦〈荘子〉九暑至时雨乃降五谷百果乃登〈管子〉阳常居大夏以生育长养为事〈董子〉夏政不失则时雨降〈文中子〉炎风之野赤帝祝融之所司〈淮南子〉
　　史浮甘瓜于清泉沈朱李于寒水〈魏史〉元载有紫龙髯拂水晶为柄拂之清泠有声夜则蚊蚋不敢近〈唐史〉李徳裕为相方盛暑宴宾以金盘贮水浸白龙皮置坐凄然都无暑气〈唐史〉太宗欲幸九成宫马周上疏谓上皇留热处温凊之义臣所未安太宗善其言〈唐史〉髙宗夏宴以葡萄赐宰相学士从行给翔鳞马帝赋诗学士属和〈唐史〉传记龙见而雩〈左传〉作迎风观寒露台以避暑〈闗中记〉陶潜夏月髙卧北𥦗清风飒至自谓羲皇上人〈本传〉吴猛性至孝儿时父母边卧夏多蚊蚋集身受之不驱恐蚊蚋去及父母也〈搜神记〉何子平事父孝年六十有孺子之慕夏避清凉〈孝子传〉汉长安巧工丁缓作七轮扇连续七轮大皆径丈一人运之满堂寒〈西京杂记〉唐文宗与柳公权聨句文宗曰人皆苦炎热我爱夏日长权曰薰风自南来殿阁生㣲凉〈本传〉
　　集清江一曲抱村流长夏江村事事幽〈唐诗〉炎威不到轩𥦗外冷气常存枕簟中〈王观〉竹深留客处荷净纳凉时〈杜〉我有江阴竹能令朱夏寒〈杜甫〉绿树阴浓夏日长楼台倒影入池塘水晶帘动㣲风起满架蔷薇一院香〈髙骈〉生物趍功日夜流园林才夏麦先秋绿阴黄鸟北𥦗簟付与来禽安石榴〈山谷〉竹粉千腰白桃皮半缬红〈太白〉荷翻紫盖摇波面蒲蓄青刀挿水湄〈施肩吾〉和风穆而扇物麦含露而飞芒〈傅𤣥〉上无纎云下无㣲风〈晋夏侯湛〉积歊蒸于帘栊流烦溽于园籞阳风淟其长扇火云赫而四举〈隋卢思道〉节序遇徂炎兹宵在三伏凭轩伫凉气中筵倦烦燠寂寞对空窗清疏临夜竹虫音乱阶草萤光绕庭木帘月度斜辉风花起馀馥〈梁萧子范〉髙天澄逺色秋气入蝉声〈隋薛道衡梅〉出帘飞小燕映户落残花舞衫飘细縠歌扇掩轻纱〈隋魏彦琛〉风还池色定月晩树阴多〈耿𣲗夏夜〉
　　本朝白水满塘双鹭下绿杨深处一蝉鸣〈东坡〉院僻帘深昼景虚轻风时见动竿乌池中绿满鱼留子庭下阴多燕引雏雨后㸔儿争坠果天晴因客曝残书幽栖未免牵尘界身世相忘在酒壶〈苏子美〉雕玉押帘上轻縠笼虚门井汲铅华水扇织鸳鸯文回雪舞凉殿甘露洗空绿罗袖从回翔香汗沾宝粟〈李贺乐辞〉春蒲猎猎弄轻柔欲立蜻蜓不自由五月临平山下路藕花无数满汀洲〈参寥〉河汉㣲明星乍稀碧莲香湿袭人衣夜凉如水琉璃滑自起开窗放月归〈方巨山夏夜〉
　　秋
　　经说言乎兊兊正秋也万物之所说也〈易〉分命和仲宅西曰昧谷寅饯纳日平秩西成宵中星虚以殷仲秋〈书〉秋日凄凄百卉俱腓〈诗〉孟秋之月日在翼律中夷则仲秋之月日在角律中南吕　季秋之月日在房律中无射其日庚辛其帝少皥其神蓐收其虫毛其音商其数九其味辛其臭腥其祀门祭先肝天子迎秋于西郊赏军师武人入朝乃命将帅选士厉兵简练俊杰専任有功以征不义以明好恶顺彼逺方〈礼〉
　　子斗柄西指而天下皆秋〈鹖冠子〉秋者阴气始下故万物生　西成立谷谓之大秋　秋三月以庚辛之日发五政一曰禁博塞二曰无见五兵之刄三曰慎旅农趍聚收四曰补缺塞圻修垣墙谨门闾五曰敬时五谷之皆入也〈管子〉丛兰欲茂秋风败之〈文中子〉秋则万宝告成言天地以万物为宝〈淮南子〉秋肃也万物莫不肃敬礼之至也〈尸子〉
　　史尧为天子尝秋日梦白帝遗以乌啄子其母曰扶桑升髙丘白帝上有云如虎感已乃生皋陶〈史〉秋风和则商声调序移玉律气应金商〈唐史〉朱异除中书郎时秋日始拜有飞蝉正集异武冠上时咸谓蝉珥之兆〈梁史〉孙宝为京兆尹秋日署侯文为东部督邮敕曰今鹰隼始击当从王气取奸恶以成严霜之诛〈史〉袁宏孤贫运租自业谢尚时镇牛渚秋夜乘月泛江㑹宏在舫中讽咏遣问得其咏史之作尚邀至舟与谈至旦不寝自此名誉日盛〈晋史〉李陵云穷秋九月塞外草衰胡笳互动牧马悲鸣吟啸成群边声四起〈汉史〉徳宗秋日出畋有寒色顾谓左右曰九月犹衫十月而袍不为顺时朕欲改月谓何左右称善李程独曰𤣥宗著月令十月始裘不可改帝矍然止〈唐史〉李适云凡天子飨㑹逰豫唯宰相及学士得从秋登慈恩浮图献菊花酒称寿〈唐史〉
　　传记驷见而陨霜火见而秋风戒寒〈国语〉少昊乘兊执矩司寿〈天文志〉日行白道曰西陆谓之秋〈律历志〉秋者西方金行之气〈西羌传〉周秦秋日遣𬨎轩采异俗方言藏之秘府〈本纪〉平固县覆笥山上有湖中有石雁每至秋飞鸣如𠉀时〈南康记〉仲秋甲戍天子东逰次雀梁蠹书羽陵〈穆天子传〉贾佩兰宫中八月四日出雕房北户竹林下围棋胜者终年有福〈西京杂记〉汉武尝以秋日泛灵鶂舟于淋池以香金为钩缩纽丝为纶丹鲤为饵钓得白蛟付大官为鲊肉紫骨青香美无伦〈拾遗记〉唐宫人丽娟善歌尝唱回风曲庭叶翻落如秋〈洞𡨋记〉张季鹰在洛见秋风起因思莼菜羮鲈鱼鲙曰人生贵适志耳〈本传〉明皇制秋风髙曲每奏之则清风徐来树叶交坠〈史〉唐宫中每至秋时妃妾以金笼闭蟋蟀置枕函畔夜聴其声庶民之家皆效之也〈史〉秋曰三秋九秋首秋上秋肇秋兰秋暮秋末秋秒秋景曰朗景澄景清景时曰凄辰霜辰节曰素节商节〈梁元纂妥〉蒲柳之质望秋先零〈顾𫖮之𫝊〉壮士悲秋感阴气也〈韩诗外传〉𢎞农邓绍八月朝入华山见一童子以五色彩囊盛取柏叶下露云赤松先生取以明目今八月朝作眼明囊象此也〈续齐谐记〉
　　集云髙气静露凝衣野草变色茎叶稀鸣蜩抱木雁南飞〈曹植集〉晓烟茅舍月初日枣林霜〈欧阳公〉观四时之代序对三秋之爽节云既净而天髙潦将收而水洁凝珠露之凄冷镜青山之滉澈燕运幕而巢空雁笃群而行绝〈虞世南赋〉爽气澄兰沼秋风动桂林露凝千片玉菊散一丛金日岫髙低影云空㸃缀阴蓬瀛不可望泉石且娱心菊散金风起荷疏玉露圆将秋数行雁离夏几林蝉
　　云凝愁半岭露碎缬髙天还似成都望直见蛾眉前秋光凝翠岭凉吹肃离宫荷疏圆盖缺树冷半帷空侧阵移鸿影圆花钉菊丛摅懐俗尘外髙眺白云中　烟生遥岸隠月落半崖阴连山惊鸟乱隔岫断猿吟　山亭秋已满岩牖凉风度疏兰尚染烟残菊犹承露古石衣新苔新巢封古树历览情无极只尺轮光暮〈并唐太宗〉肃肃簟上寒凄凄帐里清物色延暮思霜露遍朝荣〈宋鲍昭〉露浓山气冷风急蝉声哀鸟撃初移树鱼寒欲隠苔断雾时通日残云尚作雷〈隋炀帝〉湿庭凝坠露抟风卷落槐日气斜还冷云峰晩更霾〈隋庾信〉玉树凉风举金塘细草萎叶落商飙观鸿归明月池迎寒桂酒熟含雾菊花垂〈袁朗应诏〉凄风移汉筑流水入虞琴云飞送断雁月上净疏林〈上官仪〉林树千霜积山宫四序寒蝉急知秋早莺疏觉夏阑怡神紫气外凝睇白云端〈同上〉
　　本朝清溪流过碧山头空水澄鲜一色秋隔断红尘三十里白云红叶两悠悠〈程伯簿秋诗〉轻风卷纎云碧汉磨青铜坐久襟袖凉皎月升天东〈雷希颜秋夜〉至若金气方劲清风戒寒严霜举侯文之职飞蝉集朱异之冠露始滋于园菊风已败于丛兰〈吴淑秋赋〉
　　冬
　　经劳乎坎坎者水也正北方之卦也万物之所归也〈易〉申命和叔宅朔方曰幽都平在朔易日短星昴以正仲冬〈书〉冬日烈烈飘风发发〈诗〉孟冬之月日在尾律中应锺仲冬之月日在斗律中黄锺季冬之月日在婺律中大吕其日壬癸其帝颛顼其神𤣥𡨋其虫介其音羽其数六其味咸其臭朽其祀行祭先肾天子迎冬于北郊固封疆备边境完要塞谨闗梁塞徯径〈礼〉辛亥朔日南至公视朔遂登观台以望〈春秋〉
　　子阴常居大冬〈董子〉斗柄北指而天下皆冬〈鹖冠子〉烛龙在雁门北藏于委羽之山不见日其神人面龙身而无足〈淮南子〉以冬至之日始数四十九冬尽春始教民钻燧墐灶所以寿人也〈管子〉景公时雨雪三日公衣狐白之裘谓晏子曰天下不寒何也晏子曰贤君饱知人饥温知人寒公曰善遂出衣发粟以与饥贫者〈晏子〉君子斋戒处心掩身身欲宁去声色禁嗜欲安形性静以待阴阳之定〈荘子〉楚荘王对雪披裘当户曰我犹寒彼百姓宾客甚矣乃使巡国中求无居宿绝粮者赈之国人大悦〈尸子〉史汉髙祖既定天下叔孙通定朝仪于是群臣朝十月于长乐宫中尊卑次序诸侯王以下莫不震恐帝曰吾今知皇帝之贵也〈汉史〉锺离意辟为大司徒掾诏部送徒诣河内时冬寒徒病不能行路过𢎞农辄移属县使作徒衣县不得已与之上书言状意亦具以闻光武得奏以见霸曰君所使掾何乃仁于用心诚良吏也　黄香身执勤苦冬无袴而事亲极滋味　后汉虞诩祖父经为郡县狱吏案法平正寛恕冬月上囚状尝流涕随之每称曰东海于公髙为里门而其子定国卒至丞相吾决囚六十年矣虽不及于公其庶几乎子孙何忧不为九卿耶故字诩曰升卿诩仕至尚书令〈汉史〉
　　传记冬中也物方藏于中也阳盛则吁舒万物而养之外阴盛则呼吸万物而藏之内故曰呼吸者阴阳之交接万物之始终〈尚书大传〉东方朔年十三学读书三冬文史足用〈本传〉宝云溪有僧舍盛冬若客至不燃薪火烧香一炷满室如春人归更收馀烬〈异景志〉京师十月朔沃酒炙脔肉于炉中围坐饮啖谓之暖炉〈岁时记〉汉代十月十五日以豚酒入灵女之庙撃筑奏上弦曲连臂踏地歌赤凤来巫俗也〈捜神记〉董遇好学人从学者遇云当先读书百遍而义自见学者云苦难无日遇曰当以三馀冬者岁之馀雨者晴之馀夜者日之馀　刘殷曾祖母王氏盛冬思堇殷时九岁乃往泽中恸哭忽若有人云止声殷即收泪视地有堇因得斛馀归　何凤为建安太守物不敢忤伏腊每放囚还家依期而返〈本传〉唐髙祖冬幸新丰历白鹿观上骊山赐浴汤池给香粉泽帝赋诗学士皆属和〈李适传〉邴原就师学三冬讲孝经论语〈魏志〉齐孝子王虚之庭中杨梅树隆冬三实又每夜所居白光如烛墓左树奈一冬三实时人咸以为孝感所致〈本传〉集嘉南洲之炎徳兮丽桂树之冬荣乘鄂渚而反顾兮款秋冬之绪风〈楚词〉冽冽冬日肃肃祁寒潜鳞在川归雁在轩〈王中初〉四气回周节庆代停万国同休庶尹群和奉爵升朝我有嘉礼式宴百寮〈晋张华〉绵邈冬霄永凛厉寒气升离叶向晨落长风振条兴夜静轻响起天清月晖澄寒冰盈渠结素霜竟栏凝〈晋曹毗〉冬深柳条落雪后桂枝残星明雾色尽天白雁行单云飞乍想阁冰结逺疑纨晩橘隠重屏枯藤带迥竿岳阴连冰气山峰添月寒〈梁简文帝〉洞庭门未掩金壶漏已催曛烟生涧曲暗色起林隈雪花无有蒂冰镜不安台〈同上〉月影含冰冻风声凄夜寒江海波涛壮崤嶂坂险难〈同上〉景移风度改日至晷回换眇眇负霜鹤皎皎带云雁长河结琅玕层冰如玉岸〈鲍昭〉早景烟霜面初寒鸟雀愁诗成遣谁和还是寄苏州〈白乐天〉
　　节序部
　　元旦
　　经元者善之长也先王体元以居正〈易〉旭日始旦〈诗〉天子乃以元日祈谷于上帝命乐正习舞〈礼〉履端于始举正于中〈春秋传〉
　　子邯郸民正月旦献鸠于赵简子简子赏之客问故简子曰正旦放生示有恩也客曰民知君欲放之故竞捕之伤者众矣君欲生之不若禁民勿捕捕而放之恩过不相补〈列子〉春月饮酒茹葱以通五脏〈荘子〉
　　史元日立仗百官皆备宰相方至列烛五六百炬谓之火城宰相至众皆避之〈国史〉吴隠之为牧守冬月无被乃披絮〈国史〉魏武帝用汉仪元日百官上寿设白兽尊于殿庭能献直言者则发此尊饮酒案礼白兽尊乃北齐之遗失也上施白兽盖后代所为示忌惮也〈典略〉
　　传记王羲之月仪书曰日往月来元正首祚太簇告辰㣲阳始布罄无不宜和神养素　正月一日天中节㑹之辰献寿之日〈并出道书〉昔有人居草庵之中每岁除夕遗里闾药一贴令囊浸井中至元日取水置于酒樽名曰屠苏酒合家饮之不瘟疫〈岁华纪〉履端元日正始之初士于是日设礼乐荣耳目之观〈臧荣〉汉髙长乐宫成制群臣朝贺仪武帝改夏正元日庆贺始此〈通典〉玉烛宝典曰正月为端月　尚书大传云夏以平明为朔殷以鸡鸣为朔周以夜半为朔　白虎通曰正朔有三何本天有三统谓之三㣲月也三㣲者何谓也阳气始施黄泉万物始动㣲而未著
　　集初岁元祚吉日惟良乃为嘉㑹宴此髙堂衣裳鲜洁黼黻𤣥黄珍膳杂遝充溢圆方俯视文轩仰瞻华梁愿保兹善千载为常欢笑尽娱乐哉未央皇室荣贵寿考无疆〈曹植〉朱庭容卫肃青天春气明朝光动剑彩长阶分佩声〈隋炀帝〉和风起天露严气销冰井索索枝木柔厌厌漏犹永〈陈叔连〉履端初启节长𫟍命髙筵肆夏喧金奏重润响朱弦春光催柳色日彩照槐烟㣲臣同滥吹谬得仰钧天〈虞世南〉旋穹周回三朔肇建青阳散辉澄景载涣淑哉虚花爰采爰献圣容映之永寿于万〈刘臻妻献椒花〉正朝辟恶酒新年长命杯柏叶随铭至椒花逐颂来〈庾信〉聊开柏叶酒试奠五辛盘金薄图神燕朱泥却鬼丸〈庾肩吾〉年光悲掷旧景色喜呈新〈庾亮〉欲曙九衢人更多千条香烛照星河今朝始见金吾贵车马纵横避玉珂〈释灵彻〉天仗宵严建羽旄春云送色晓鸡号金𬬻香动螭头暗玉佩声来雉尾髙戎服上趍承北极儒冠列侍映东曹太平时节身难遇郎署何须叹二毛〈韩愈〉鸣佩随鹓鹭登阶见冕旒无能裨圣代何事别沧州间夜贫还醉浮名老渐羞鳯城春欲晚郎吏一同游〈卢纶〉苇桃犹在户椒柏已称觞岁每风先应朝回日渐长　星河犹在整朝衣逺望天门再拜归〈杜牧之〉
　　本朝堆盘红缕细茵蔯巧与椒花两鬬新竹马异时宁信老土牛明日莫辞春〈东坡〉爆竹声中一岁除春风送暖入屠苏千门万户曈曈日总把新桃换旧符〈王介甫〉
　　立春
　　经先立春三日太史谒之天子曰某日立春盛徳在木天子乃亲帅三公九卿诸侯大夫以迎春于东郊〈月令〉史取宜阳金门竹为管河内葭草为灰以候阳气玉泉记以葭莩灰实律之端气至则灰飞〈续汉〉唐景龙四年正月八日立春上令侍臣迎春内出彩花树人赐一枝令学士赋诗〈景龙记〉唐制立春赐三省官彩胜各有差〈文昌杂录〉传记立春之日士夫之家剪彩为小幡谓之春幡或悬于家人之头或缀于花枝之下又剪为春蝶春钱春胜以为戏　立春前五日并造土牛耕夫犁具于大门之外是日黎明有司为坛以祭先农官吏各具彩仗环撃牛者三所以示劝耕之意〈庆华录〉立春前一日开封府进春牛入禁中鞭春开封祥符两县置春牛于府前至日绝早府僚打春府前百姓皆卖小春牛〈同上〉
　　集春日春盘细生菜忽忆两京梅发时盘出髙门行白玉菜传纎手送青𢇁〈杜〉北陆凝阴尽千门淑气新年年金殿里宝字贴宜春〈岁时记〉春衣不用蕙兰薰领縁无烦刺绣纹曽在蚕宫亲织就方知缕缕尽辛勤〈春词〉圣主终朝亲万几燕居専事养希夷千门永昼春岑寂不用车前挿竹枝〈温公录〉朝来煮菜往鞭牛已觉江边雪意休习习东风收雨脚暄暄晓日绽云头尊前未放梅花老鬓上先㸔柳带柔及取春花时一醉莫教沈瘦更清秋〈侯彭老〉烟添柳色㸔犹浅鸟踏梅花落已频〈李相公〉
　　本朝太平兴国二年冬县司以春牛呈知府就大门外安排荐以香灯酒果其芒儿塐之颇精同判王洗马晦伯虑有损阙移寘㕔上知府程给事之谓同判曰某虽不才忝为刺史且芒儿者耕垦之人不应上㕔将来恐村夫辈或有不揆耳至甲午果有顺贼之变〈成都记〉仙家日月本长闲送腊迎春亦偶然翠管银钩传故事金花彩胜作新年〈东坡〉
　　元宵
　　史隋柳彧见都邑百姓每至正月十五日作角抵戏上奏曰京邑爰及外州每以正月望夜充阶塞陌鸣鼓聒天燎炬照地人带兽面男为女服竭资破产竞此一时请并禁断上可其奏〈北史〉唐朝正月十五夜许三夜夜行其寺观街巷灯明若昼山棚髙百馀尺神龙以后复加严饬士女无不夜逰车马塞路有足不蹑地浮行数十步者〈雍洛灵异小录〉隋文帝时元胄为右卫大将军尝正月十五日帝与近臣登髙时元胄下直驰诏召之及见谓曰公与外人登髙未若就朕也〈隋书〉唐睿宗先天二年正月十五十六夜于京安福门外作灯轮髙二十丈衣以锦绮饰以金银燃五万盏灯竖之如花树宫女千数衣罗绮曳锦绣耀珠翠施香粉妙简长安万年少女妇千馀人衣服花钗婢子亦称是于灯轮下踏歌三日欢乐之极未始有之〈唐书〉开元十八年正月望日帝谓叶天师曰四方之盛此夕何处极丽对曰天下无逾于广陵帝曰何术以观之师曰可俄而虹桥起于殿前师奏桥成但无回顾于是帝步而上太真及髙力士黄幡绰乐官数人从行俄顷已到广陵寺观陈设之盛灯火之光照灼其殿士女华丽皆仰望曰仙人现于五色云中帝大悦师曰请敕伶官奏霓裳羽衣一曲后数日广陵果奏〈幽怪录〉开元初正月望夜𤣥宗移仗上阳宫以观灯焉结构彩楼三十馀间金翠珠玉间厕其内楼髙百五十尺㣲风所触锵然成韵以灯为龙螭豹腾掷之状叶法善曰影灯之盛固无比矣然西凉府今夕之灯亦亚于此𤣥宗欲一往曰此易耳令𤣥宗闭目已在霄汉俄而及地既睹影灯连亘数十里𤣥宗乃回𤣥宗于凉州以镂铁如意贳酒翌日命中使验之非谬〈广记〉明皇幸上阳宫夜新畨一曲明夕正月十五日潜逰忽闻酒楼上有笛奏前夕所畨曲密捕笛者诘之自云其夕于天津桥上玩月闻宫中奏曲爱其声遂以𤓰画谱记之即长安少年李谟也〈连昌词〉
　　传记今州里风俗望日祭门先以杨柳枝挿门随杨柳枝所指仍以酒脯饮食及豆粥插著而祭之〈岁时记〉正月十五作膏粥以祠门户〈玉烛宝典〉汉家祀太一以昏时祠到明〈史记〉
　　集火树银花合星桥铁鏁开暗尘随马去明月逐人来㳺骑皆秾李行歌尽落梅金吾不禁夜玉漏莫相催〈苏味道〉玉漏银壶且莫催铁闗金鏁彻明开谁家见月能闲坐何处闻灯不㸔来〈崔颢〉神灯佛火百轮张刻像图形七宝装影里如闻金口诀空中似散玉毫光〈同上〉金勒银鞍控紫骝玉轮朱幰驾青牛骖驔始散城东曲倏忽还逢南陌头〈同上〉星回河汉月将㣲露洒烟飘灯渐稀犹惜路傍歌舞处踟蹰相顾不能归〈同上〉月色灯光满帝都香车宝辇隘通衢身闲不睹中兴盛羞逐乡人赛紫姑〈李义山〉本朝雪消华月满仙台万烛当楼宝扇开双凤云中扶辇下六鳌海上驾山来镐京春酒霑周宴汾水秋风陋汉才一曲升平人尽乐君王又进紫霞杯　髙列千峰宝炬森端门方喜翠华临宸逰不为三元夜乐事还同万众心天上清光留此夕人间和气阁春阴要知尽庆华封祝四十馀年惠爱深〈蔡君谟〉薄雪初销野未耕卖薪买酒㸔升平吾君勤俭倡优拙自是丰年歌笑声〈东坡〉天醉笙歌外风香罗绮馀〈曼卿〉云归万年树月满九重城〈杨徽之〉
　　中和节
　　史唐徳宗欲以二月名节李泌请以二月朔为中和节遂诏备三令节时数〈唐书〉
　　传记民间以青囊成百谷瓜果种相遗号为献生子里闾酿酒谓宜春酒〈邺侯家传〉
　　集殿前来日中和节连夜琼林散舞衣传服所司分蜡烛监开金锁放人归〈王建〉
　　社日
　　史里中社陈平为宰分肉甚均父老曰善陈孺子之为宰乎曰嗟乎使平得宰天下亦如是肉矣〈本传〉
　　传记天子大社以五色土为坛封诸侯者取方面土苴以白茅授之各以其方色以立社于其国故谓之授茅土〈汉旧仪〉
　　集社实阴祇稷惟谷先伯德方将时号共工厥有才子实曰勾龙陶唐救灾决河疏江弃亦播殖作乂万邦克配二祀以报勲庸〈向承天社颂〉鹅湖山下稻梁肥㹠阱鸡栖对掩扉桑柘影斜春社散家家扶得醉人归〈张蠙村居〉田家遭社日邀我尝春酒〈杜甫〉几㸃社翁雨一畨花信风〈陆龟䝉〉社雨报年丰〈杜〉初语燕雏知社日习飞鹰隼识秋风〈杜〉
　　寒食
　　传记冬至后一百五日有疾风甚雨谓之寒食介子推三月五日为火所焚国人哀之每岁春暮为不举火谓之禁烟犯之则雨雹伤田〈岁时记〉周举迁并州刺史初太原一郡旧俗以介子推焚骸有龙忌之禁至其月咸言神灵不乐举火一月寒食莫敢烟爨岁多死者举到州作吊书置子推之庙言盛寒去火残损民命非贤者意今则三日而已宣示愚民使还温食风俗顿革〈陆翙邺中记〉集初过寒食一百六店舍无烟宫树绿念奴觅得又连催特敕宫中许燃烛〈元㣲之〉春城无处不飞花寒食东风御柳斜日暮汉宫传蜡烛青烟散入五侯家〈韩翃〉莺娇燕黠弄风烟士女儿童满野田草色浅深围幄幕花枝上下逐秋千〈张禹锡诗〉云浓云淡半阴春禁火天时欲洒尘花艳有枝还怕雨柳烟无赖尚熏人画球轻蹴壶中地彩索髙飞掌上身一路绿莎东郭外也寛情抱也伤神〈裴说〉马上逢寒食途中属暮春可怜江浦望不见洛桥人〈宋之问〉
　　清明
　　传记唐朝清明取榆柳之火以赐近臣顺阳气也〈岁时记〉明皇乐民间清明节鬬鸡戏及即位治鸡坊索长安雄鸡金尾铁距髙冠昻尾千数养于鸡坊选六军小儿五百使教饲之时贾昌为五百小儿长太子甚爱幸之金帛之赐日至其家又云明皇以乙酉生而喜鬬鸡是兆乱之象也〈东坡〉京师清明之日四野如市芳树之下园圃之内罗列杯盘互相酬劝都城之歌儿舞女遍亭台抵暮而归〈东京梦华录〉
　　集早是伤春暮雨天可堪芳草更芊芊内官初赐清明火上相闲分白打钱紫陌乱嘶红叱拨绿杨髙影画秋千逰人记得承平事暗喜风光似昔年〈韦荘〉村落清明近秋千稚女夸春阴妨柳絮月黒见梨花白鸟窥鱼网青帘认酒家幽栖虽自⿺辶商交友在京华〈郑谷诗〉清明千万家处处是年华榆柳芳辰火梧桐今日花祭祠结云骑逰陌拥春车惆怅田郎去原回烟树斜〈杨巨源〉
　　上已
　　传记按周礼女巫掌岁时以祓除疾病禊者洁也故于水上盥洁之也已者祉也邪疾已去祈介祉也〈应劭〉上已于流水上洗濯祓除去宿垢谓之祓禊　郑国之俗上已于溱洧之上招魂续魄秉兰草祓除不祥华林园中千金堤上作两铜龙相向吐水以注天泉池通御沟中池阳上巳日妇女以荠花㸃油祝而洒之水中若成龙凤花卉之状则吉谓之油花卜〈图经〉
　　集东出千金堰西临雁鹜陂㳺丝映空转髙杨拂地垂绿帻文照耀紫燕光陆离清晨饯伊水薄暮宿兰池〈沈约〉卜洛成周地浮杯上已筵鬬鸡寒食下走马射堂前〈孟浩然〉翠浪有声黄伞动春风无力彩旌垂〈王直力〉三月三日天气新长安水边多丽人〈杜诗〉桃花生玉涧柳叶暗金沟〈庾肩吾〉帷宫对广掖层殿迩髙岑风旗争曳影卓午共生阴树花初堕蒂池荷欲吐心〈文帝〉野花飘御座河柳拂天杯日晩迎祥处笙镛下帝台〈同上〉是日也天朗气清惠风和畅仰观宇宙之大俯察品类之盛所以逰目骋懐足以极视聴之娱信可乐也〈王羲之〉
　　立夏
　　经是月也以立夏先立夏三日太史谒之天子曰某日立夏盛徳在火天子乃斋立夏之日天子亲帅三公九卿大夫以迎夏南郊〈礼记〉
　　集长风始飘阁叠云才吐岭〈韦应物〉麦天晨气润槐夏午阴清〈古诗〉
　　端午
　　𫝊记五月五日午时为天中节〈提要录〉五月五日为地腊五帝校定生人罪福外滋万类内延年寿此日可谢罪求福移易官爵祭祀先祖〈道书〉朱明启节〈柳宗元谢端午衣物〉五月五日以兰汤沐浴〈大戴礼〉洛阳端午作术羮艾酒〈金门岁节记〉端午刻菖蒲为人或葫芦形带之辟邪端午以菰叶裹粘米谓之角黍盖取阴阳包裹之义或云亦为屈原恐蛟龙夺之以五采线纒饭投水中遂袭云是日命舟楫拯之至今为竞渡之戏又越地𫝊云起于勾践〈岁时记〉桃印本汉制以止恶气今世端午以采缯篆符相问遗亦以置屏帐门户〈续汉书刘昭〉五月五日集繋五彩缯谓之辟兵〈裴𤣥新语〉五月五日以采丝繋臂谓之续命缕俗说能益人寿算一名辟兵缯一名条脱五月盖屋令人头秃〈风俗通〉唐岁时节物五月五日有百索粽子〈文昌杂录〉端午赐百索为寿索〈李华翰林志〉朱索悬门止恶气〈礼仪志〉汉令郡国捕枭五月五日为羮赐百官以恶鸟故食之也又云止妒〈郊祀志〉五月五日取蟾蜍可已恶疽疮抱朴子云蟾蜍千年生角项下丹书八字五月五日午时取阴干百日以其足画地即为流水〈崔寔月令〉鸜鹆人多养之五月五日去其舌尖则能语〈零陵记〉天宝二年诸陵常以五月五日荐衣扇〈礼仪志〉晋谢灵运须美临刑施为南海祗洹寺维摩像须中宗朝安乐公主五日鬬百草欲广异物令驰驿取之又恐为他得因翦弃其馀〈青箱杂记〉胡广本姓黄以五月五日生父母恶之藏之葫芦弃之河流人收养之长有盛名父母欲取之广以为背所生则害义背所养则忘恩两无所归托葫芦而生因姓胡名广后登三司〈小说〉孝女曹娥㑹稽上虞人父旴能弦歌为巫祝汉安二年五月五日于县江沂涛迎神溺死不得尸娥年十四乃沿江号哭昼夜不绝声旬有七日遂投江而死三日后与父尸俱出〈列女传〉俗忌五月产子田文五月五日生父令勿举母私举文长启父曰不举五日子何父曰及户损父文曰受命于天岂户邪若尔何不髙之夫谁能及父心知其贤后封孟尝君〈异苑〉王凤以五月五日生〈又西京杂记〉宫中端午造粉团角黍贮盘中以小角弓射之中者得食都市盛行此戏〈开元遗事〉太宗五日谓长孙无忌杨师道曰五日旧俗必用服玩相贺朕今各贺君飞白扇二枚庶动清风以扬 --（‘昜’上‘旦’之‘日’与‘一’相连）美徳〈唐书要录〉天宝中扬州进水心镜背有盘龙先有老人自称为龙䕶之铸镜所三日开户已失所在镜匠吕辉移炉以五月五日于扬子江心铸之背龙颇异后大旱祀之乃大雨〈异闻集〉重五日午时有雨则急聴一竿竹节中必有神水沥取獭肝为丸治心腹积聚〈岁时记〉端午以艾为虎形至有如黒豆大者或剪彩为小虎粘艾叶戴之〈岁时记〉
　　集宫衣亦有名端午被恩荣细葛含风软香罗叠雪轻意内称长短终身荷圣情〈杜甫〉佳辰共喜沐兰汤毒令何须采艾禳但得皋陶调鼎鼐自然灾沴变休祥〈欧阳〉折花竞鲜彩拭露染芳津含娇起斜盼敛笑动㣲嚬献珰依洛浦懐佩似江滨须待恩光接中夜奉衣巾〈梁王筠〉麦凉殊未毕蜩鸣早欲闻喧林尚黄鸟浮天已白云辟兵书鬼字神印题灵文因想苍梧郡兹日祀陈君〈北齐魏收〉
　　伏日
　　传记四时代谢皆以相生立春木代水水生木立夏火代木木生火立冬水代金金生水至于立秋以金代火金畏火故至庚日必伏庚者金也秦徳公始为伏祠伏日进汤饼名为辟恶〈历忌释〉夏侯湛大暑赋曰三伏相仍徂暑彤彤上无纎云下无㣲风扶桑赩以増燌大火晔其南升〈同上〉三伏焦暑元阳重授轻飇不扇纎云不覆〈王彪〉伏日诏赐从官肉太官日晏不来东方朔独拔剑割肉谓同官曰伏者当蚤归请受赐即懐肉去太官奏之朔入上问之朔免冠谢曰朔来受赐不待诏何无礼也拔剑割肉一何壮也割之不多又何廉也归遗细君又何仁也上笑曰使先生自责乃反自誉复赐酒一石肉百斤〈本传〉杨氏子弟每至伏中取大冰使匠琢成山周围于宴席间座右虽酒酣而各有寒色亦有挟纩者其骄贵如此又以冰镂凤兽之状以送王公家冰以药固之可数日不消溃〈天宝遗事〉
　　集南陆迎脩景朱明送末垂初伏启新节隆暑方赫曦朝想庆云兴夕迟白日移挥汗辞中宇登城临清池凉风自逺集轻衫随风吹露圃曜华果通衢列髙椅〈潘岳〉
　　立秋
　　经七月流火九月授衣〈诗〉先立秋三日太史谒之天子曰某日立秋盛徳在金天子亲帅三公九卿诸侯大夫以迎秋于西郊〈礼记〉
　　子西方之极三色之山石成金室饮气之民不死之野少皥蓐收之所司者万二千里　秋为矩矩者所以矩万物也义者成成者方故为矩也　孟秋始朔仲秋始内　一叶落天下知秋〈俱淮南子〉壮士悲秋感阴气也〈韩子〉史夏尽炎气㣲火息凉风至〈宋史〉立秋之日夜漏未尽五刻迎气于西郊〈汉史〉汉家授御史多于立秋盖以风霜始严鹰隼初撃也〈同上〉立秋日祭兽王者以此日猎兽祭宗庙冀州北八月朔作饮食为媵其俗曰媵兽〈同上〉
　　𫝊记秋为阴中万物以成〈律历志〉立秋之日凉风至后五日白露降后五日寒蜩鸣凉风不至国无严政白露不降民多欬病寒蜩不鸣人臣力争〈周书时训〉立秋祀黄帝乐奏黄锺歌西颢舞云翘〈礼仪志〉京师立秋男女皆翦楸叶戴之卖者盈市〈梦华记〉
　　集秋风兮萧萧舒芳兮振条袅袅兮秋风洞庭兮木叶下皇天平分四时兮切独悲此凛秋白露既下降百草兮淹离被此梧楸〈楚词〉泬㵳兮天髙而气清寂寥兮潦收而水清〈宋玉〉始惊三伏尽又遇立秋时露彩朝还冷云峰晩更奇陇香禾半熟原迥草㣲衰幸好清光裒安仁谩起悲〈僧齐巳〉律变新秋至萧条自此初花酣莲报谢叶在柳成疏淡日非云映清风似雨馀卷帷凉暗度迎扇暑先除草尽多翻燕波澄下露鱼今朝散骑省作赋兴何如〈司空曙〉秋色入林红黯淡日光穿竹翠玲珑〈苏子美〉扇生犹泛暑片气忽生秋〈王元之〉
　　本朝郊园暑退秋光满㸃滴髙梧似漏长〈欧阳公〉风定小轩无落叶秋虫相对吐青丝〈秦少㳺〉溪声连竹韵野色混秋光〈冦准〉白露斯零寒蝉则鸣络纬悲啼蟋蟀宵征　鹰隼方撃司裘率职见一叶而可知观万物之成实〈吴淑赋〉
　　七夕
　　经跂彼织女终日七襄虽则七襄不成报章晥彼牵牛不以服箱〈诗〉
　　子乌鹊填河而度织女〈淮南子〉邀而祀者幸与之巧〈柳子〉史汉彩女常以七月七日穿针于开襟楼〈汉史〉太液池西有汉武帝曝衣楼七月七夕宫女出后衣曝之〈汉史〉道武帝七月七夕生于参合殿〈后魏史〉织染署七月七日祭杼〈唐史〉天宝宫中七夕以锦彩结成楼殿髙百丈可容数十人陈花果酒炙设坐具以祀牛女二星嫔妃各执九孔针五色线向月穿之过者为得巧动清商之曲宴乐达旦士民皆效之〈唐史〉齐武帝起层城观七月七日宫人多登之穿针世谓之穿针楼〈齐史〉开元中帝与妃子每至七夕夜在华清宫宴时宫女各以蜘蛛内之小金盒中至晓开视蛛丝稀密以为得巧之多少民间效焉七夕妇人结彩楼七孔针陈𤓰果于庭中以乞巧有蟢子网于𤓰上则以为得巧〈史〉
　　传记天河之西有星煌煌与参俱出谓之牵牛天河之东有星㣲㣲在氐之下谓之织女世谓双星〈大斗记〉洛阳人间乞巧造明星酒装同心缯〈岁节记〉七月七日西王母降帝庭东方朔于朱雀𥦗中窥之母以桃七枚献帝曰此桃一千年生花一千年结实指方朔云此儿三偷桃矣〈汉武内传〉王子乔见桓良曰告我家七月七日待我于缑氏山头至时乘白鹤在山顶望之不得即举手谢时人而去〈列仙传〉陶安公者六安铸冶师有朱雀止冶上曰安公安公冶与天通七月七日迎汝赤龙后龙至安公骑之上升〈列仙传〉蔡州蔡氏七夕乞巧忽见流星坠筵中明日𤓰上得金梭自是巧思益进〈秘阁记〉景帝梦髙祖谓己曰王美人生子可名为彘以乙酉年七月七日旦生武帝于猗兰殿〈汉武帝传〉𤣥宗与贵妃避暑骊山宫夜半妃独侍上上与誓曰愿世世为夫妇如牵牛织女也〈开元遗事〉郭子仪至银州夜见天上軿车绣幄中有美女自空而下子仪拜祝云今七月七日必是织女降临愿赐长寿富贵女笑云大富贵亦寿考后如女言〈本𫝊〉
　　集云汉有灵匹弥年阙相从遐川阻昵爱脩渚旷清容弄杼不成藻耸辔骛前踪昔离秋已雨今聚夕无风倾河易回干款情难久悰沃若灵驾旋寂寥云幄空留情顾华寝遥心逐奔龙〈谢惠连〉白露含明月青云断绛河天街七襄转阙道二神过袨服锵环佩香筵拂绮罗年年今夜尽机杼别情多〈杜审言〉闻道寻源使从天北路回牵牛去几许宛马至今来〈杜甫〉青鸟西来秋院宇碧云南度夜楼台〈宋之问〉七月七日长生殿夜半无人私语时〈乐天〉此日六军同驻马当时七夕笑牵牛〈李商隠〉银烛秋光冷画屏轻罗小扇扑流萤天阶夜色凉如水卧㸔牵牛织女星〈杜牧〉
　　本朝若乃云汉灵匹见于七夕阮巷矜绨锦之衣魏宫怆琉璃之笔或张云锦之帷或履𤣥琼之舄道武则参合分祥汉帝则猗兰告吉层城嬉戏开襟宴适西母则青鸟傍侍窦后则神光照室亦有针穿七孔灯燃九㣲命五龙之驾临百子之池登舜山而骋望侍𤣥圃以裁诗陶安骑龙而遐骛子乔乘鹤而难追〈吴淑秋赋〉
　　中元
　　子日月㑹于鹑尾而斗建申之辰招摇指申〈淮南子〉史代宗信浮屠七月望日宫中造盂兰盆缀饰镠琲设髙祖以下七圣位幡节衣服皆具自禁内分诣道佛祠兢吹鼓角奔走相属〈唐史〉开宝四年七月中元节京城张灯〈同上〉
　　𫝊记七月十五日中元之日地官校勾搜选人间分别善恶诸大圣众普诣宫中简定传录作𤣥都大醮珍奇异物幢幡宝盖精膳饮食献诸圣众道士于其日夜讲诵是经〈出道经〉目连以钵盛饭往饷其母食未入口化成火炭遂大叫白佛佛言汝母罪重非汝一人所禁何当须十方众僧威神之力以七月十五日供养十方大徳佛母乃得脱〈孟兰经传〉
　　集灯前飞入玉阶虫未卧先闻半夜钟看即中元斋日到白盘金线绣真容〈王建宫词〉
　　本朝壬戌之秋七月既望苏子与客泛舟游于赤壁之下清风徐来水波不兴诵明月之诗歌窈窕之章〈东坡〉野迥云归尽山髙日上迟暗萤依露草惊鹊绕风枝素影随波逺新凉与酒宜〈郝子玉〉
　　中秋
　　经天子春朝日秋夕月朝日以朝夕月以夕〈礼〉中春昼撃土鼓吹豳雅以逆暑中秋夜迎寒亦如之〈周礼〉
　　子天子以八月之望与诸侯并往观涛于广陵之曲江〈枚乘〉
　　史苏颋与李乂对掌纶诰八月十五日夜于禁中直宿诸学士玩月备文酒之宴时长天无云月色如昼苏曰清光可爱何用灯烛〈外史〉何中正登第卜人赠之诗云三字来时月正圆一麾从此出秦闗何后以八月十五日授知制诰言事忤㫖出秦州〈外史〉明皇与太真法静八月望日逰月宫少顷见龙楼雉堞金阙玉扉冷气逼人后西川奏其夕有天乐过〈史〉
　　传记中秋月有光则是岁珠多〈传〉长庆中八月十五日有人玩月见林中光烛天视之见一金背虾蟆〈酉阳杂俎〉武夷山神号武夷君一日语村人曰汝等以八月十五日㑹山顶是日毕集闻空中人声不见其形须臾乐响亦但见乐器〈诸仙传〉赵知㣲有道术中秋积阴不解㣲曰可备酒殽登天柱峰玩月既出门天色开霁及登峰月色如昼比下山凄风苦雨阴晦如故〈三水小牍〉唐太和中周生善道术中秋客至周曰我能挈月置懐袖中因取绳梯驾之命闭目良久忽天黒仰视无云俄呼曰至矣手举其衣出月寸许一室尽明寒入肌骨〈宣室志𫝊〉
　　集待月东临月正圆广庭无树草无烟中秋云静出沧海半夜露寒当碧天轮影渐移金殿外镜光犹挂玉楼前莫辞达曙殷勤望一坠西岩又隔年〈许浑〉桂影中秋特地圆况当馀闰魄澄鲜因懐胜赏初经月免使诗人叹隔年〈赵大成〉满目飞明镜归心折大刀转蓬行地逺攀桂仰天髙水路凝霜雪林栖见羽毛此时瞻白兔直欲数秋毫〈杜子美〉
　　本朝把酒冰壶接胜逰今年喜不负中秋〈戴复古〉暮云收尽溢清寒银汉无声转玉盘此生此夜不常好明月明年何处㸔〈东坡〉长风迅扫太空云银汉无声斗柄横秋到今朝三五半月于此夜十分明〈晁无咎〉玉露金波不可孤相瞻今夕定何如〈曽吉甫〉万顷波光天上下两山秋色月东南〈姜彦光〉一年明月在中秋数日阴云不奈愁忽喜新晴转书室极知清夜照歌楼〈韩仲止〉
　　重九
　　经九月肃霜〈诗〉菊有黄花〈礼记〉
　　子摇落肃杀〈韩子〉申严百刑〈柳子〉
　　史孟嘉为桓温参军九月九日从温逰龙山有风吹嘉帽落温令孙盛作文相嘲嘉即答之其辞甚美〈晋史〉贞元四年诏以九月九日令百寮追赏为乐〈史〉宋武帝在彭城九日登项羽戏马台至今相承为故事〈史〉宁康三年重九日上讲孝经谢安侍坐〈史〉
　　𫝊记重九日折茱萸以插首辟除恶气〈风土记〉重九日佩茱萸令人长寿〈西京杂记〉重阳尚食糕以枣为之或加以栗都人相遗〈岁时杂记〉重九日采菊花与茯苓松脂久服令人不老〈太清草木方〉王勃重九过锺陵都督大宴滕王阁宿命其婿吴子章作序因出纸笔遍请客至勃不辞少顷成文坐客大骇〈本传〉陶潜九日无酒坐东篱摘菊盈把未几王𢎞遣白衣送酒便即酣饮〈本传〉袁师徳其父名髙重九日不忍食糕〈本𫝊〉润州鹤林寺有杜鹃花或见女子红裳艳妆逰花下人谓花神也周宝镇浙江谓道士殷七七曰鹤林寺花可开到重九乎曰可乃前二日往女子来谓曰今为道者开之至日烂熳〈诗话〉明皇重阳日猎沙𫟍射中飞雁带箭西南去益州道观有道士寄寓忽持此箭归因挂于壁书云十年箭主到此付之后明皇幸蜀至观乃见箭〈广异记〉
　　集餐秋菊之落英〈楚词〉时维九月序属三秋潦水尽而寒潭清烟光凝而暮山紫〈王勃〉九日东篱采菊英白衣遥见眼能明陶令自有杯中物一段风流可得成〈韩子苍〉江涵秋影雁初飞与客携壶上翠㣲尘世难逢开口笑菊花须插满头归〈杜牧〉台上霜威凌草木军中杀气傍旌旗为报使君多泛菊更将弦管醉东篱〈岑参〉羞将短髪还吹帽笑倩旁人为正冠　坐开桑叶酒来把菊花枝天宇清霜净公堂宿雾披寒花开已尽菊蕊独盈枝〈杜甫〉丹羽下髙阁黄花垂古城〈许用晦〉
　　本朝黄花一杯酒白髪几重阳〈冦准〉天边今日又重阳陇树红飞雁叫霜来日预期扶宿酒未应篱菊减秋香〈李钦用〉龙山戏马赏秋光多少新诗入锦囊〈张敏之〉一持旌节出五见菊花开〈宇文虚中〉飇馆轻霜拂曙袍糗糍花饮鬬分曹刘郎不敢题糕字空负诗中一世豪〈宋子京〉
　　立冬
　　经冬祁寒小民亦曰怨咨〈书〉亦以御冬　冬之夜〈诗〉天气上腾地气下降闭塞而成冬〈礼〉鲁公叔出奔卫三年而复之使以十月入曰良月也就盈数焉〈春秋传〉
　　子冬取槐檀之火〈邹子〉以风鸣冬〈韩子〉
　　史颜斐为京兆尹课民常输租时车牛各致薪两束为冬寒冰炙笔砚〈魏史〉晋武帝即位时年十三四冬天昼日不著复衣但著单绢衫五六重夜则累茵重蓐谢公云体宜令有常陛下昼过冷夜过热非摄养之术帝曰夜静故也谢公叹曰上明理不减先帝〈晋史〉宋太祖冬月坐朝堂著紫貂裘帽因念西征将士之寒解以遗之〈宋史〉传记越王念复吴仇卧则藉之以蓼足寒则渍之以水冬则抱冰〈吴越春秋〉范乔有盗砍其树为柴乔知之盗者愧而还柴乔曰取柴故与父母相欢尔何愧乎遂不受〈本𫝊〉第五伦母老不能迎事宦邸每至腊日尝悲恋垂涕〈后汉书传〉王祥事继母至孝母疾思食鱼时冬月冰坚不可得祥解衣卧冰上少时冰开双鲤跃出〈孝子传〉
　　集阳和㣲弱阴气竭海冻不流绵絮折〈阮籍歌〉倚天松骨冷背日海云髙淮上人推槖闗中客赠袍〈胡藏之〉坐闻西床琴冻折两三弦〈贾岛〉劲气方凝酒清威正折绵〈庾肩吾〉髙吟瘦马冲残雪逺㸔孤鸿入断云〈潘阆〉长风入短袖纳手如懐冰〈李白〉夜久雪猿啼岳岭梦回清月上梅花〈惠洪〉长洲暮雪藏渔舍野市寒风飏酒旗〈唐诗〉
　　本朝破屋仰见星𥦗风冷如锼〈欧阳修〉北风飘飘天作恶枯林已久叶可落〈山谷〉寒威入夜益廉纎酒瓮炉床亦戒严〈东坡〉履此𤣥英感兹阳月知盛徳之在水慨穷阴之杀节〈吴淑赋〉
　　冬至
　　经雷在地中复先王以至日闭闗商旅不行复其见天地之心乎反复其道七日来复天行也〈易〉一之日于耜〈诗〉僖公五年辛亥朔日南至公既视朝遂登观台以望〈左传〉是月也日短至阴阳争诸生荡　芸始生荔挺出蚯蚓结麋角解水泉动〈礼记〉
　　子阳气潜萌于黄锺之宫〈扬 --（‘昜’上‘旦’之‘日’与‘一’相连）子〉冬至子之半〈邵子〉千岁之日至可坐而致也〈孟子〉
　　史魏晋冬至日受万国及百僚称贺曹植冬至献袜履所以迎福履长〈晋史〉魏武帝元丰元年十一月甲子朔旦冬至五星如连珠〈史〉宦者淳于陵渠覆太初历晦朔望最宻五星如连珠〈史〉
　　传记十一月建子周之正月冬至日南景极长阴阳日月万物之始律当黄锺其管最长故有履长之贺〈玉烛宝典〉冬至朝贺享祀皆如元日之仪〈沈约宋书〉冬至日阳气起君道长故贺〈传〉黄帝得宝鼎神䇿是岁己酉朔日冬至得天之纪终而复始〈传〉调律者度竹为管芦莩为灰列之九闭之中漠然无动寂然无声纎尘不形冬至夜半黄锺以应〈太𤣥经传〉汉宫中美人刺绣者率以冬至后日添一线〈汉宫书〉唐开元冬至大雪檐溜结为冰条妃子使侍儿敲二枝㸔玩帝问何物妃子笑曰妾玩冰箸〈摭遗记〉
　　集千载昌期一阳嘉节四方交泰万物昭苏〈曹植〉柔荔迎时萋芳筠应节馥〈傅亮〉景移风度改日至晷迁换眇眇负霜鹤皎皎带云雁〈鲍昭〉天宫初动磬缇室已飞灰暮风吹竹起阳云覆石来折冰开荔色除雪出兰栽惭无宋玉辨滥吹楚王台〈萧悫〉依稀和气排冬严已就长日辞长夜〈李贺〉新阳气候未全佳尚纵寒威压岁华赖有椒觞供卯酒不妨和雪㸔梅花〈韩子苍〉
　　本朝忽然夜半一声雷万户千门次第开　井底㣲阳尚未回萧萧寒雨湿孤荄〈苏子瞻〉至日观书不几行梅梢横月欲昏黄汉宫红影无人见未必能添一线长〈方巨山〉乃若周正在候履长伊始闭芦灰而潜应黄锺获宝鼎而自当天纪〈吴淑赋〉
　　腊
　　经二之日栗烈〈诗〉天子乃蜡百神于南郊祈年于天宗腊先祖〈礼〉
　　史秦惠文公十二年初腊始皇三十一年更名腊曰嘉平〈史〉沛国陈咸为廷尉监王莽篡位还家杜门不出莽改易汉法令及腊日咸曰我先祖何知王氏腊乎〈汉史〉萧炅李林甫所引不知书尝与严挺之言称蒸尝伏腊乃为伏猎挺之白九龄曰省中有伏猎侍郎乎〈唐史〉腊日赐北门学士口脂盛以碧缕牙筒〈同上〉
　　传记陈脩家贫为吏恒食干糒每至腊僵仆不起同僚饮食请不肯往其志操如此〈㑹稽典录〉韩卓陈留人腊日奴窃食祭其先人卓义其心即日免之〈后汉传记〉阴子方腊日晨炊而灶君形见子方再拜受庆家有黄羊因以祀之自是暴至巨富故后世尝以腊日祀灶〈捜神记〉郑𤣥年十二随母还家正腊宴㑹同列十馀人皆盛饰闲适𤣥独漠然曰此非我志〈本传〉东京十二月初八日作浴佛㑹并送七宝五味粥谓之腊八粥〈杂记〉
　　集解水迎流结凝溜垂帘霣人欣八蜡畅谁知岁聿尽〈张望〉凝寒迫清祀有酒宴嘉平宿心何所道借此慰中情〈魏收〉严冬惨切寒气凛冽不用东风𤣥冥掌雪〈李白〉
　　本朝嘉平之节祭本伊耆索飨有戴纪之祀问贺有徐氏之仪鸣楚鼓以逐疫出土牛而应时景兴慕子鱼之徳鲁公旌母师之礼〈吴淑赋〉
　　岁除
　　经岁聿云莫　日月其除〈诗〉日穷于次月穷于纪星回于天岁且更始〈礼〉
　　子驱疫疠之鬼谓之逐除〈吕子〉蜀风俗晩岁相馈谓之馈岁酒食相邀谓别岁除夕达旦不眠谓之守岁〈苏子〉史贞观初天下乂安时属除夜太宗盛饰宫掖明设灯烛大奏乐歌乃延萧后观之后曰隋主淫侈每除夜殿前设火山数十爇沈香数车火光暗则以甲煎沃之㷔起数丈香闻数十里〈外史〉
　　𫝊记立冬前腊一日大傩击鼔用侲子百二十人逐疫〈后汉书〉李畋邻人为山魈所祟畋谓邻人曰汝于除夕庭中爆竹邻人然其言妖遂止〈异闻录〉贾岛尝以岁除取一年所得诗稿祭以酒酺曰劳吾精神以是补之〈岁节记〉汉武巡狩河间得美女两手皆拳即钩弋夫人也后人于除岁为藏钩之戏始此〈风土记〉
　　集故乡今夜思千里霜鬓明朝又一年〈髙适〉岁阴穷暮纪献节启新芳冬尽今宵促年开明日长雪消出镜水梅散入风香对此欢终宴倾壶待曙光　暮景斜芳殿年华丽绮宫寒辞去冬雪暖带入春风阶馥舒梅素盘花卷烛红共观新故岁迎送一宵中〈唐太宗〉四时运灰管一夕变冬春送寒馀雪尽迎岁早梅新〈同上〉岁序已云殚春心不自安聊开柏叶酒试荐五辛盘金薄图神雁朱泥印鬼丸梅花应可折惜为雪中㸔〈庾肩吾〉故年随夜尽初春逐晓生方验从军乐饮至入西京〈道衡〉金吾除夜进傩名画挎朱衣四队行院院烧灯如白日沈香火里坐吹笙〈王建〉一年将尽夜万里未归人〈叔伦〉莫辞今夕醉应是隔年期〈唐诗〉
　　本朝宦薄惟名在年华与鬓新桃符诗句好恐动往来人〈赵仲白〉海内春还满江南砚不冰题诗饯残岁钟鼔报晨兴　北风吹雪四更初嘉瑞天教及岁除半𧣴屠苏犹未举灯前小草写桃符〈曽公衮除夕〉城中爆竹已残更朔吹翻江意未平　比量旧岁聊堪喜流转殊方又可惊明日岳阳楼上去岛烟湖雾㸔春生〈陈去非除夕〉漏箭更筹日夜催万牛不挽白驹回梅花雪片岁除尽萱草柳芽春鼎来〈曽吉甫除夕〉腊残画角东风里春到梅花小雪边〈王徳卿除夜〉殷勤守此岁来岁复何如〈刘云卿次东坡守岁诗〉
　　测候部
　　测日
　　经羲仲宅嵎夷曰旸谷寅宾出日和仲宅西曰昧谷寅饯纳日〈书〉揆之以日作于楚室〈诗〉度其夕阳〈同上〉大司徒以土圭之法测土深正日景以求地中日南则景短多暑日北则景长多寒日东则景夕多风日西则景朝多阴夏至日景尺有五寸谓之地中〈周礼〉典瑞土圭以致四时日月封国则以土地　冯相氏冬夏致日　土方氏掌土圭之法以致日景　玉人土圭尺有五寸以致日以土地　匠人建国水地以县置𣙗以县视以景为规识日出之景与日入之景昼参诸日中之景夜考之极星以正朝夕〈并周礼〉
　　史黄帝迎日推策〈本纪〉日光道夏至至于东井北近极故晷短立八尺之表而晷影长尺五寸八分冬至至于牵牛逺极故晷长立八尺之表而晷景长丈三尺一寸四分春秋分日在娄角去极中而晷中立八尺之表而晷景长七尺三寸六分〈前天文志〉天子殿中用玉律十二灵台用竹律六十候日如其历〈后律历志〉立表仪以校日景〈天文志〉周礼日至之景尺有五寸谓之地中郑𤣥说土圭之长尺有五寸以夏至之日立八尺之表其景与土圭等谓之地中今颍川阳城地也郑𤣥云凡日景于地千里而差一寸景尺有五寸者南戴日下万五千里也以此推之日当去其下地八万里矣日邪射阳城则天径之半也天体圆如弹丸地处天之半而阳城为中则日春秋冬夏昏明昼夜去阳城皆等无盈缩矣故知从日射阳城为天径之半也以勾股法言之一万五千里勾也立八极万里股也从日邪射阳城弦也以勾股求弦法入之得八万一千三百九十四里三十步五尺三寸六分天径之半而地上去天之数也倍之得十六万二千七百八十八里六十一步四尺七寸二分此天径之数也以周率乘之径率约之得五十一万三千六百八十七里六十八步一尺八寸二分周天之数也〈晋天文志〉袁充奏隋兴以后日景渐长曰周官以土圭之法正日影日至之影尺有五寸郑𤣥曰冬至之影一丈三尺今十六年夏至之影短于旧影五分十七年冬至之影短于旧影三寸七分日去极近则影短而日长去极逺则影长而日短行内道则去极近行外道则去极逺京房别对曰太平日行上道中平行次道霸世行下道伏惟大隋启运影短日长振古未之有也〈北史〉梁武帝天监中祖暅造八尺铜表揆测日景至大同十年大史令虞𠚳又用九尺表格江左之景〈隋天文志〉太史监南宫说择河南平地设水准绳墨植表而以引度之自滑台始白马夏至之晷尺五寸七分又南百九十八里馀得浚仪岳台晷尺五寸三分又南百六十七里得扶沟晷尺四寸四分又南百六十里馀得上蔡武津晷尺三寸六分半大率五百二十六里馀晷差二寸馀而旧说王畿千里影差一寸妄矣原古人所以步圭影之意将以节宣和气辅相物宜不在于辰次之周径其所以重历数之意将欲恭授人时钦若乾象不在于浑盖之是非若乃述无稽之法于视聴之所不及则君子当阙疑而不议也〈通鉴〉
　　传记冬至之日植八尺之表日中视其晷晷如度者岁美人和不则岁恶人惑〈易通卦验〉僧一行造黄道游仪以进御制游仪铭付太史监将向灵台上用以测候分遣太史官驰驿往安南朗兖等州测𠉀日影同以二分二至之日午时量日影皆数年方定〈大唐新语〉
　　集立土圭以步历〈张说封禅颂〉土圭酌乾坤〈韦苏州〉
　　本朝周大司徒立八尺之表度夏至日中之景尺有五寸谓之地中地中者非地体之中乃其地得寒暑风雨之中凡日行黄道每岁有差地中亦当随而转移故周在洛邑汉在颍川阳城唐在汴州浚仪〈程回三器图义〉日月升降三万里之中此是主黄道相去逺近而言立八尺之表以𠉀尺有五寸之景寸当千里则尺有五寸却是三万里之半日去表有逺近故景之长短为可验也〈朱文公语〉测圭知日永〈欧阳公〉
　　占天
　　经观乎天文以察时变　仰以观于天文　天垂象见吉凶圣人象之　仰则观象于天〈并易〉历象日月星辰〈书〉冯相氏掌十有二岁十有二月十有二辰二十有八星之位辨其叙事以㑹天位　保章氏掌天星以志星辰日月之变动〈周礼〉孟春命太史司天日月星辰之行　天子有日官诸侯有日御〈并记〉
　　子以天占天〈扬 --（‘昜’上‘旦’之‘日’与‘一’相连）子〉或问星有甘石如何曰在徳不在星〈同上〉史颛帝乃命南正重司天以属神火正黎司地以属民〈历书〉尧复遂重黎之后立羲和之官明时正度〈同上〉昔之𫝊天数者髙辛之前重黎于唐虞羲和有夏昆吾殷商巫咸周室史佚苌𢎞于宋子韦郑则禆灶在齐甘公楚唐昧赵尹皋魏石申夫〈天官书〉皋唐甘石其占验凌杂米盐〈同上〉东方朔愿陈泰阶六符以观天变〈前本传〉刘向夜观星宿或达旦不寐谓天文难以相晓臣虽图上愿赐清燕之间指图陈状〈本传〉张衡善机巧尤致思于天文阴阳历算〈后本传〉张衡天文之妙冠绝一代所著灵宪浑仪略具辰曜之本〈天文志〉李郃善河图风星之学〈本传〉郎𫖮父宗善风角星算能望气占候吉凶𫖮少传父业昼研精义夜占星度〈本𫝊〉裴楷善天文阴阳之术〈本传〉髙允博通经史天文术数诏允集天文灾异允依洪范𫝊天文志撮其事要略其文辞凡为八篇〈北史本传〉崔浩善占天文常置铜铤于酢器中夜有所见即以铤画纸作字以记其异〈本传〉唐兴太史李淳风浮图一行尤称精博〈唐天文志〉李淳风明步天历算于占候吉凶若节契〈唐天文志〉诗人所谓婚礼土功必𠉀天星春秋书日食星变𫝊载诸国所占次舍伏见逆顺周礼测景求中分星辨国妖祥察𠉀至汉以后星经历法皆出于数术之学〈同上〉
　　本朝南郑有李郃得妙甘公书夜坐指流星惊倒两使车〈东坡〉
　　候气
　　经视祲掌十辉之法以观妖祥辨吉凶一曰祲二曰象三曰䥴四曰监五曰暗六曰瞢七曰弥八曰叙九曰𬯀十曰想注云祲阴阳气相侵也象者如赤鸟也䥴谓日旁气四面反向如辉状也监云气临日也暗日月食也瞢日月瞢瞢无光也弥者白虹弥天也叙者云有次序如山在日上也𬯀者升气也想者辉光也郑𤣥谓䥴者日旁气刺日也监冠弭也弥气贯日也𬯀虹也想杂气有似可形想也〈周礼〉僖五年日南至公登观台以望而书〈左传〉昭二十年日南至梓慎望氛〈同上〉
　　史金宝上皆有气海旁蜃气象楼台广野气成宫阙然云气各象其山川人民所聚积〈前天文志〉秦始皇曰东南有天子气于是东游以厌之〈汉书〉范増劝项羽击沛公曰臣使人望其气皆为龙成五采此天子气也〈同上〉望气者苏伯阿至南阳望见舂陵郭曰气佳哉郁郁葱葱〈后汉光武记〉瑞气一曰庆云若烟非烟若云非云郁郁芬芬萧索轮菌亦曰景云此喜气也太平之应二曰归邪如星非星如云非云或曰星有两赤上向有盖下连见必有归国者三曰昌光赤如龙状圣人起帝授终则见妖气一曰虹霓日旁气也二曰䍧云如狗赤色长尾〈晋天文志〉天子气内赤外黄或如城门隠隠在气雾中或如华盖在气雾中或如龙马或杂色郁郁衡天者此皆帝王气也猛将之气如龙如猛兽或如火烟之状或曰如粉沸或如火光之状或如山林竹木或上黒下赤状如黒旌或如张弩或如尘埃此皆猛将之气也凡军胜之气如堤如坂前后磨地或如火光或如山堤山上若林木将士骁勇或如人持斧向敌或如蛇举首向敌或气如覆舟云如牵牛或有云如鬬鸡赤白相随在气中或发黄气皆将士精勇凡负气如马肝色或如死灰色或类偃盖或类偃鱼或黒气如壊山堕车上名曰营头之气或如群羊群猪在气中此衰气也或如悬依如人相随或纷纷如转蓬或如扬 --（‘昜’上‘旦’之‘日’与‘一’相连）灰或云如卷席如匹布乱穰者皆为败证气如击手如人卧如双蛇如飞鸟如决堤垣如壊屋如惊鹿相逐如两鸡相向此皆为败军之气也　凡坚城之上或青云黄云临城皆有大喜庆〈同上〉凡候气之法初出时若云非云若雾非雾仿佛若可见初出森森然在桑榆上髙五六尺者是千五百里外平视则千里举目望则五百里仰瞻中天即百里内平望桑榆间二千里登髙而望下属治者三千里敌在东日出𠉀之在南日中𠉀之在西日入𠉀之在北夜半候之〈并同上〉
　　𫝊记帝王将兴嘉气出〈河图〉尧祇徳匪懈万民欣和沈璧于河休气四塞〈尚书中𠉀〉王者和阴阳序万物则休气充塞〈白虎通〉麻衣和尚善望气李守正叛河中周太祖亲征麻衣语赵韩王曰李侍中安得久其城下有三天子气未几城陷时周世宗与本朝太祖从行〈唐宋遗史〉山气多男泽气多女水汽多喑风气多聋木气多伛石气多力险气多瘿暑气多残云气多寿谷气多痹丘气多尪衍气多仁陵气多贪〈酉阳杂俎〉
　　本朝医家有五运六气之术大则候天地之变寒暑风雨水旱螟蝗率家有法小则人之众庶亦随气运盛衰今人不知所用胶于定法故其术不验假令厥阴用事其岁多风民病湿泄岂溥天之下皆多风溥天之民皆病湿泄耶〈沈存中笔谈〉
　　相风
　　经保章氏以十有二风察天地之和乖别妖祥注云十有二辰皆有风吹其律以知和乖疏云风惟有八以当八卦八节云十二风者则干之风渐九月坤之风渐六月艮之风十二月巽之风八月故清明节次云清明风立夏复云清明风是清明主三月复主四月则其馀四维之风主两月可知〈周礼〉
　　子故终身隶于人譬若𬘫之从风也注云𬘫音缓𠉀风者也世所谓五两〈淮南子〉
　　史汉魏鲜𠉀正月旦决大风风从东南来大旱西南小旱西方有兵西北丰成北方中岁东北为上岁东方大水东南疾疫〈天文志〉张衡造𠉀风地动仪〈详见后仪象类〉长沙王懿孙俨献相风乌〈梁书〉
　　𫝊记帝与娥皇汎于海上以桂枝为表结芳茅为旍刻玉为鸠置于表端今之相风此遗像也〈拾遗记〉长安宫南灵台上有相风乌或云此乌遇千里风乃动〈述征记〉𠉀风之羽楚人曰五两〈北堂书抄〉宫中置长竿挂五色旌缀以金铃占风候谓之相风旌宫中悬碎玉片于檐间风摇为环佩声谓之占风铎〈开元天宝遗事〉
　　集驷马驾相风〈古乐府〉蔟蔟淮阴市竹楼縁岸上好日起樯竿乌飞惊五两〈刘禹锡〉今日转船头金乌指西北烟波与春草千里同一色〈同上〉
　　仪象
　　经在璇玑玉衡以齐七政疏云玑衡者玑为转运衡为横箫运玑使动于上以衡望之示王者正天文之器汉谓之浑天仪者是也〈书〉
　　子或问浑天曰洛下闳营之鲜于妄人度之耿中丞象之几几乎莫之能违也问盖天曰盖哉盖哉未几〈扬 --（‘昜’上‘旦’之‘日’与‘一’相连）子〉史张衡研核阴阳妙尽璇玑作正浑天仪著灵宪算纲论言甚详〈汉本传〉张平子作铜浑仪于密室中以漏水转之令伺之者闭户而唱之其伺之者以告灵台之观天者曰璇玑所加某星始见某星已中某星今没皆如合符也崔子玉为其碑铭曰数术穷天地制作侔造化髙才伟艺与神合契　春秋文曜钩云唐尧即位羲和立浑仪此则仪象之设其来逺矣暨汉太初洛下闳鲜于妄人耿寿昌等造圆仪以考历度后至和帝时贾逵又加黄道至顺帝时张衡又制浑象具内外规南北极黄赤道列二十四气二十八宿中外星宫及日月五纬以漏水转之星中出没与天相应又转瑞轮蓂荚于阶下随月盈虚依历开落其后陆绩亦造浑象至吴时王蕃传刘洪范象历依其法而制浑仪〈并通鉴〉张衡造候风地动仪以精铜铸之圆径八尺盖合隆起形如酒樽中有都柱傍施闗发机外八龙首各衔铜丸下有蟾蜍张口承之其牙机巧制皆隠在樽中如有地震则樽动机发龙吐丸而蟾蜍衔之一龙发机而七首不动寻知方面乃知震动之所在曽一龙发机而不动咸怪其无证数日驿至果地动陇西于是皆服其神妙〈本传〉古言天者三家一曰盖天二曰宣夜三曰浑天蔡邕言宣夜之学绝无师法周髀术数具存考验天文多所违失惟浑天近得其情今候台所用铜仪则其法也七八尺圆体而具天地之形以正黄道以行日月以步五纬精㣲深妙百代不易之道也蔡邕所谓周髀者即盖天之说也宣夜之书惟汉郄萌记先师相传云〈晋天文志〉宋髙祖克长安得古铜浑仪诏太史令钱乐之更铸浑仪径六尺八分以水转之昏明中星与天相应〈通鉴〉运转者为玑持平者为衡〈隋天文志〉璇玑中而星未中为急急则日过其度月不及其宿璇玑未中而星中为舒舒则日不及其度月过其宿璇玑中而星中为调调则风雨时　吴时葛衡明逹天官改作浑天使地居于天中以机动之天动而地止上应晷度则乐之所放术也〈并同上〉贞观七年李淳风造候仪成其制以铜为之表里三重下据凖基状如十字末树鳖足以张四表焉第一名曰六合仪第二名三辰仪第三名四游仪〈旧唐书〉𤣥宗诏一行与梁令瓉等更铸浑天铜仪圆天之象具列宿赤道及周天度数注水激轮令其自转一昼夜而天运周铜铁渐涩藏集贤院〈天文志〉张说铸铜为仪圆以象天上具列宿赤道周天度数注水激轮令其自运一日一夜天转一周又别立一周辂络在天外缀以日月令得运行每转一匝日行一度月行十三度十九分度之七凡二十九转有馀而日月㑹三百六十五转而行匝仍置木柜以为地平令仪半在地上半在地下又立二木人每刻击鼓每刻击钟机械皆藏柜中〈通鉴〉
　　𫝊记据璇玑以观天运则天地之动未足怪也〈王弼略例〉昔记天体者有三浑仪莫知其始书以齐七政盖浑体也二曰宣夜夏殷之法也三曰周髀周人志周人所𫝊也近世复有四术一曰方天兴于王充二曰昕天起于姚信三曰穹天开于虞昺皆臆断浮说不足观也唯浑天之事证验不疑〈领道养浑天记〉玑衡即今浑仪古者以玉为之〈风土记〉
　　集爰造兹器考正星度〈魏铁仪铭〉尧配璇玑玉衡以齐七政舜继以成六徳〈郭得禹穴颂〉隋迁宝鼎唐在玑衡〈一行起义堂颂〉将步天路用定灵轨〈张衡赋〉部之以三门张之以八纪验之以衡轴考之以枢机〈杨炯浑天赋〉三十五宫以群生之系命一十二次当下土之封畿〈同上〉
　　本朝思训所作浑仪起为楼阁之状数层髙丈馀以木偶人为七直神摇铃撞钟击鼓及十二神自持时牌循环而出并著日月星象皆须仰视其机转之用俱隠楼中观其制略颇有开元遗象〈张思训自叙见㑹要〉盖天之学唯唐一行知其与浑天不异盖天之法如绘象止得其半浑天之法如塑像方得其全尧之历象日星盖天法也舜之璇玑玉衡浑天法也浑法宻于盖天创意者尚略述作者愈详也宣夜人虽非之窃谓作者不为无见但论述者失其本㫖尔〈张氏说〉前代之论天体者曰如弹丸曰如鸡子曰如倚盖曰如蚁磨要之皆不外夫浑天之制夫浑天者状如弹丸是也所谓如鸡子者谓天包地外如鸡子之白地居天内如鸡子之黄此盖论天包乎地内外周宻之意耳言不尽意故以鸡子为喻特取其内外之相包未尝言天之体形如鸡子之长也如倚盖者谓天之中央在人之北形如倚盖然此乃论北极所在为天之中云耳言不尽意故以倚盖为喻特取夫列宿之拱极如盖之张列于旁而凑其中耳未尝言天如盖之形北狭而南广有北而无南也如蚁磨者谓天道西行而最速七政东行而最迟天运如磨七政如蚁七政东行以其行迟故天带之而西没此论七政与天相运之意耳言不尽意故喻以蚁还磨焉盖取其运行迟速之相若固未尝言天体如磨之平旋自东而南自西而北也浑天之制状如弹丸以言其内外之𮎛则兼取乎鸡子以言其天中所在则兼取乎倚盖以言其七政与天相运而迟速则兼取乎蚁磨可谓详且备矣〈浑天辨疑〉
　　刻漏
　　经挈壶氏不能掌其职焉〈诗序〉挈壶氏凡军事县壶以序聚𣝔以水火守之分以日夜及冬则以火爨鼎水而沸之而沃之〈周礼〉
　　史立晷仪辨刻漏〈前天文志〉张衡漏水转浑天仪制曰以铜为器再叠差置实以清水下各开孔以玉虬吐漏水入两壶右为夜左为昼〈后本传〉孔壶为漏浮箭为刻下漏数刻以考中星昏明生焉〈天文志〉太史霍融上言官刻漏率九日増减一刻不与天相应或时差至二刻半不如夏历密乃诏用夏历漏刻随日南北为长短〈律历志〉光武诏曰漏水以节时分定昏明〈同上〉宋何承天改刻漏用二十五箭〈南史〉隋文帝每鸡人伺漏𫝊籖于殿中者令投籖于阶石上枪然有声云吾虽得眠亦令惊觉〈同上〉隋耿询作马上刻漏世称其妙〈本𫝊〉刻漏者测天地正仪象之本也〈隋天文志〉汉武帝考定星历刻漏以追天度　隋炀帝造马上刻漏以从行辨时刻揆日晷　耿询作古敧器以漏水注之宇文恺作𠉀影分箭上水方器置于东都乾阳殿前鼓下司辰〈并同上〉拂菻国楼中悬一大金秤以金丸十二枚属于衡端以𠉀日之十二时焉为一金人立于侧每至一时其金丸辄落铿然发声引唱以纪日时毫厘无失〈唐书〉徳宗延英召对虽大臣率漏下二三刻止韦渠牟每奏事辄五六刻乃罢〈本传〉宪宗延英议论漏下率五六刻方退〈旧史〉
　　传记漏以铜盛水刻节昼夜百刻〈说文〉刻漏之作肇于轩辕宣于夏商之代〈刻漏经〉殷䕫刻漏为器三重圆皆径尺差立于方舆踟蹰之上为金龙口吐水转注入踟蹰经纬之中盖上铸金人为司辰具衣冠以两手执箭〈殷䕫刻漏法〉以铜为渇鸟以引器中水以银龙口中吐之〈李兰刻漏法〉以玉壶玉管流珠马上奔驰行漏〈同上〉掌漏官曰壶郎〈类说〉孝武置刻漏史〈晋起居注〉越僧僧彻得莲花漏于庐山𫝊江西观察使韦丹初恵逺以山中不知更漏乃取铜叶制器状如莲华置盆水上底孔漏水半之则沉每昼夜十二沉为行道之节〈国史补〉释慧要尤长巧思山中无刻漏乃于泉水中立十二叶芙蓉因流波转以定十二时晷景无差焉〈髙僧𫝊〉烧香知夜刻烛敛更〈岁时广记〉
　　集今之官漏出自㑹稽注云旧漏本山阴令曹丕所造〈选陆倕刻漏铭序〉灵虬承注阴虫吐吸倏忽往来鬼神出入㣲若抽茧逝若激电铜史司刻金徒抱箭〈刻漏铭〉载𫝊呼之节　揆景测辰　金筒方圆之制飞流吐纳之规〈并同上〉金壶启夕钥〈选诗〉银箭金壶漏水多〈李白〉灵虬𫝊夕箭〈同上〉丁丁暖漏滴花影催入景阳人不知〈温庭筠〉唯可琼籖报天曙〈同上〉鼍鼓沈沈虬水咽〈李义山〉
　　本朝漏刻之法有水秤以木为衡衡上刻疏之曰天河其广长容水箭箭有四以木为之长三尺有五寸著时刻更㸃纳于天河中昼夜更用之〈㑹要〉天圣八年燕肃上莲华漏法其制琢石为四分之壶剡木为四分之箭以测十二辰二十四气四隅十干洎百刻分布昼夜成四十八箭其箭一气一易二十四气各有昼夜故四十八箭又为水匮置铜渴乌引水下注铜荷中插石壶旁铜荷承水自荷茄中溜泻入壶壶上当中为金莲华覆之华心有窍容箭下插箭首与莲心平渴乌漏下水入壶一分浮箭上涌一分至于登刻盈时皆如之〈同上〉天地之寒暑日月之晦明浑沦旁礴于三十万七千里之外而不能逃三尺之箭五斗之瓶凡使为吏者如瓶之受水不过其量如水之浮箭不失其平如箭之升降视水之上下降不为辱升不为荣则民将靡然心服而寄我以死生矣〈东坡〉午漏声初转〈欧公〉风传禁漏过〈同上〉孤城夜漏门老人无睡漏声长　夜长耿耿添漏壶　纵饮谁能
　　问挈壶　特许门传钥那知箭起莲〈并同上〉












　　记纂渊海卷二
<子部,类书类,记纂渊海>

　钦定四库全书
　　记纂渊海卷三　　　　　宋　潘自牧　撰律历部
　　律吕
　　经同律度量衡　律和声　予欲闻六律五声八音〈并书〉大司乐以六律六同五声五音大合乐〈周礼〉大师掌六律六同以合阴阳之声阳声黄锺太簇姑洗㽔賔夷则无射阴声大吕应锺南吕函锺小吕夹锺　掌执同律以听军声而诏吉凶　典同掌六律六同之和〈同上〉五声六律十二管还相为宫也〈并记〉为六律七音八风九歌以相成也〈左传〉
　　子师旷之聪不以六律不能正五音　圣人既竭耳力焉继之以六律正五音〈并孟〉䕫合六律调五音〈淮南子〉一律而生五音十二律而为六十音因六六之六六三十六故三百六十日以当一岁之日律历之数天地之道也〈同上〉或问交五声十二律或雅或郑何也曰中正则雅多哇则郑〈扬 --（‘昜’上‘旦’之‘日’与‘一’相连）子〉帝轩𠉀凤鸣以调律〈抱朴子〉
　　史王者制事立法物度轨则一禀于六律六律为万事根本焉其于兵械尤所重故云望敌知吉凶闻声考胜负〈史律书〉武王伐纣吹律聴声〈同上〉律十有二阳六为律阴六为吕律以统气类物吕以旅阳宣气〈前律历志〉黄帝使伶伦自大夏之西昆仑之阴取竹之嶰谷生其窍厚均者断两节间而吹之以为黄锺之宫制十有二筒以聴凤之鸣其雄鸣为六雌鸣亦六比黄锺之宫而皆可以生之　黄锺之长九寸三分损一下生林锺参分林锺益一上生太簇参分太簇损一下生南吕参分南吕益一上生姑洗参分沽洗损一下生应锺参分应锺益一上生蕤賔参分蕤賔损一下生大吕参分大吕益一上生夷则参分夷则损一下生夹锺参分夹锺益一上生无射参分无射损一下生中吕参分律用铜者铜为物之至精不为燥湿寒暑变其节不为风雨暴露改其形介然有常有似士君子之行是以用铜也〈并同上〉武帝以李延年为协律都尉略论律吕以合八音之调〈礼乐志〉伏羲作易纪阴阳之初以为律法以六十律分期之日〈后律历志〉截管为律吹以考声　纪斗气效物类　五音生于阴阳分为十二律转生六十天效以景地效以响即律也天子常以冬夏至𠉀锺律冬至阳气应则乐均清景
　　极长黄锺通土炭轻而衡仰夏至阴气应则乐均浊景极短㽔賔通土炭重而衡低　𠉀气之法布缇缦室中以木为案每律各一内庳外髙从其方位加律其上以葭莩灰抑其内端案历而𠉀之气至者灰去〈并同上〉明帝升灵䑓吹时律观物变〈本纪〉黄帝作律以玉为管长尺六寸为十二月音〈晋律历志〉西王母献舜以昭华之琯以玉为之取其体犹润也　律之始造以竹为管取其自然圎虚也　神道广大妙本于阴阳形气精微义先于律吕遂八风而宣九徳和大乐而成政道　律之为言法
　　也言阳气始生各有法也吕之为言助也所以助阴成阳也〈并同上〉荀朂以杜䕫所制律吕乖错乃制古尺作新律吕以调声韵〈乐志〉荀朂作新律笛十二枚以调律吕而雅乐正然论者犹谓朂暗解时阮咸妙达八音论者谓之神解咸尝心讥朂新律声髙近哀思不合中和朂以为异已乃出咸为始平相后有田父得周时玉尺朂以校已所治锺鼓金石丝竹皆短于一米于是伏咸之妙〈同上〉郑译牛𢎞辛彦之之徒依京房六十律因而六之为三百六十律以一律为七音音为之调凡十二律为八十四调〈唐礼乐志〉吕才制尺十二枚长短与律黙契　始求声者以律而造律者以黍自一黍之广积而为分寸一黍之多积而为龠合一黍之重积而为铢两此造律之本也故为之长短之法而著之于度为之多少之法而著之于量为之轻重之法而著之于权衡又总其法而著之于数使其分寸龠合铢两皆起于黄锺然后律度量衡相为表里四者既同而声必至而后乐可作矣〈并同上〉
　　传记律谓之分注云律管可以分气〈尔雅〉景王问律于伶州鸠对曰古之神瞽考中声而量之以制度律均锺百官轨仪平之以六成于十二天之道也〈国语〉圣人截十二管察八音之清浊谓之律吕〈大戴礼〉命吕者律〈略例〉吹律定姓以记其族〈白虎通〉燕有黍谷地美而寒不生五谷邹衍吹律而温气至〈刘向别录〉梁武帝素善音律遂自制四器〈通典〉唐张文收截竹为律吹之备旋宫之义〈同上〉隋文帝取律吕实葭灰以𠉀气问于牛𢎞对曰灰飞半出为和气全出为猛气不出为衰气〈古今乐录〉
　　集寒谷丰黍吹律以暖之〈左思赋〉聴清浊五声之和然后制为锺律〈杨泉物理论〉律比昆仑竹〈杜诗〉惜无协律者窈眇弦吾诗〈柳集〉
　　本朝太祖毎谓雅乐声近于哀思因诏和岘依古法别造新尺并黄锺九寸管令工人校其声果下于王朴所定管一律寻又内降羊头山秬黍累尺校律亦相符合自此雅音和畅〈㑹要〉李照所造锺磬当时只是将太府寺布帛尺一面定法其尺约长王朴尺三寸使朝廷以不法之器荐见郊庙只如照所定黄锺之管乃是南吕陪磬旧黄锺九寸正磬却降在大簇夹锺之间〈宋景文公议乐状〉律之分寸既定便当埋管𠉀气以验其应否至于播之五声二变而为六十调者乃其馀耳〈朱文公集〉𠉀气之说盖埋管虽相近而自管之长短入地深浅有不同故气之应有先后耳非以方位而为先后也〈同上〉众弦排律吕金石次第名〈欧公〉
　　黄锺
　　经大司乐奏黄锺以祀天神〈周礼〉太师阳声黄锺注云黄锺子之气也十一月建焉　㮚氏为量其声中黄锺之宫〈同上〉中央土律中黄锺之宫注云黄锺之宫最长也仲冬律中黄锺注云黄锺者律之始也九寸〈并记〉
　　子师文鼔琴当夏而叩羽弦以召黄锺霜雪交下川地暴冱〈列〉黄锺者锺已黄也〈淮南子〉黄锺以生之注云黄锺为音律之本〈扬 --（‘昜’上‘旦’之‘日’与‘一’相连）子〉
　　史黄锺者阳气锺黄泉而出也〈律书〉黄锺长八寸七分一宫〈同上〉五声之本生于黄锺之律〈前律历志〉黄锺者黄者中之色君之服也锺者种也天之中数五五为声声上宫五声莫大焉地之中数六六为律律有形有色色上黄五色莫盛焉故阳气施种于黄泉孳萌万物为六气元也以黄色名元气律者著宫声也宫以九唱六变动不居周流六虚始于子在十一月　十一月干之初九阳气伏于地下始著为一万物萌动种于太阴故黄锺为天统律长九寸九者所以究极中和为万物元也　黄锺纪元气之谓律　太极中央元气故为黄锺其实一龠以其长自乘故八十一为日法所以生权衡度量礼乐之所繇出也　阴阳相生自黄锺始　黄锺初九律之首阳之变也　阳生阴曰下生阴生阳曰上生上生不得过黄锺之清浊下生不得及黄锺之实〈并同上〉伏羲作易纪阳气之初为律法建日冬至之声以黄锺之宫〈后律历志〉黄锺应天之数而长九寸〈同上〉冬至黄锺之音调君道得〈礼仪志〉黄者阴阳之中色也或曰冬至徳气为土土色黄故曰黄锺〈晋志〉黄锺者天子之宫〈北史〉伶伦断竹长三寸九分而吹之以为黄锺之宫曰含少〈隋礼乐志〉初隋用黄锺一宫惟击一锺其十一锺设而不击谓之哑锺唐张文收乃断竹为十二律与孝孙吹调五锺叩之而应由是十二锺皆用〈唐礼乐志〉太常缺黄锺铸不能成李嗣真逢车有铎声甚丽曰宫声也取以归振以空地若有应者掘之得锺众乐遂和〈旧唐书〉
　　传记黄锺所以宣养六气九徳也〈国语〉皇甫直临小池弹琵琶本黄锺而声入㽔賔弹于他处则黄锺也因夜复弹于池上觉有物击水如鱼跃遂竭池索之得铁一片乃方响㽔賔铁也〈杂爼〉
　　集黄锺毁弃瓦釡雷鸣〈楚辞卜居〉
　　林锺
　　经大司乐歌函锺以祭山川注云函锺一名林锺〈周礼〉太师阴声函锺注云林锺未之气也六月建焉〈同上〉季夏律中林锺注云林锺者黄锺之所生也长六寸〈记〉季武子以其所得于齐之兵作林锺而铭鲁功焉〈左传〉
　　子林锺者引而止也〈淮南子〉
　　史林锺者言万物就死气林林然〈史律书〉林锺长五寸七分四角〈同上〉林君也言阴气受任助㽔賔君主种物使长大楙盛也位于未在六月〈前律历志〉六月坤之初六阴气受任于太阳继养化柔万物生长楙之于未令种刚强大故林锺为地统律长六寸六者所以含阳之施楙之于六合之内令刚柔有体也　林锺吕之首阴之变也〈并同上〉传记林锺和展百事俾莫不任肃纯恪也〈国语〉林者茂也盛也六月物皆茂盛积于林野故谓林锺又林众也言万物成就种类众盛也〈通典注〉
　　太簇
　　经大司乐奏太簇以祀地示〈周礼〉太师阳声太簇注云太簇寅之气也正月建焉〈同上〉孟春律中太簇注云太簇者林锺之所生也长八寸〈记〉
　　子太簇者簇而未出也〈淮南子〉
　　史泰簇者言万物簇生也〈史律书〉太簇长七寸七分二角〈同上〉太簇簇奏也言阳气大奏地而达物也位于寅在正月〈前律历志〉正月干之九三万物棣通族出于寅人奉而成之仁以养之义以行之令万物各得其理寅木也为仁其声商也为义故太簇为人统律长八寸象八卦宓羲氏之所以顺天地通神明类万物之情也〈同上〉簇者簇也谓万物随于阳气太簇而生也〈晋志〉
　　传记太簇所以金奏赞阳出滞也〈国语〉
　　南吕
　　经大司乐歌南吕以祀四望〈周礼〉太师阴声南吕注云南吕酉之气也八月建焉〈同上〉仲秋律中南吕注云南吕者太簇之所生也长五寸三分寸之一〈记〉
　　子师文鼔琴当春而叩商弦以召南吕凉风忽至草木茂实〈列〉南吕者任包大也〈淮南子〉
　　史南吕者言阳气之旅入藏也〈史律书〉南吕长四寸七分八征〈同上〉南任也言阳气旅助夷则任成万物也位于酉在八月〈前律历志〉南者任也谓时物皆秀有懐任之象也〈晋志〉传记南吕赞阳秀也注云荣而不实曰秀南任也阴任阳事助成万物〈国语〉八月物皆含秀懐吐之象阴任阳功助阳成功也〈通典注〉
　　姑洗
　　经大司乐奏姑洗以祀四望〈周礼〉太师阳声姑洗注云姑洗辰之气也三月建焉〈同上〉季春律中姑洗注云姑洗者南吕之所生也长七寸九分寸之一〈记〉
　　子姑洗者陈去而新来也〈淮南子〉
　　史姑洗者言万物洗生〈史律书〉姑洗长六寸七分羽〈同上〉姑洗洁也言阳气洗物姑洁之也位于辰在三月〈前律历志〉姑枯也洗濯也谓物生新洁洗除其枯改柯易叶也〈晋志〉传记姑洗所以修洁百物考神纳賔也注云姑洁也洗濯也考合也言百物修洁故用之飨宴可以合神纳賔也〈国语〉
　　应锺
　　经大司乐歌应锺以祭地示〈周礼〉太师阴声应锺注云应锺亥之气也十月建焉〈同上〉孟冬律中应锺注云应锺者姑洗之所生也长四寸二十七分寸之二十〈记〉
　　子应锺者应其锺也〈淮南子〉
　　史应锺者阳气之应不用事也〈史律书〉应锺长四寸二分三分二羽〈同上〉应锺言阴气应无射该藏万物而杂阳阂种也位于亥在十月〈前律历志〉应者和也谓岁功皆应和阳功收而聚之也〈晋志〉
　　传记应锺均利器用俾应复也〈国语〉
　　㽔賔
　　经大司乐奏㽔賔以祭山川〈周礼〉太师阳声㽔賔注云㽔賔午之气也五月建焉〈同上〉仲夏律中㽔賔注云㽔賔者应锺之所生也长六寸八十一分寸之二十六〈并记〉子师文鼓琴及冬而扣徴弦以激㽔賔阳光炽烈坚冰立散〈列〉㽔賔者安而服之也〈淮南子〉
　　史㽔賔者言阴气㓜少故曰㽔痿阳不用事故曰賔〈史律书〉㽔賔长五寸六分三分一〈同上〉㽔继也賔导也言阳始导阴气使继养物也位于午在五月〈前律历志〉㽔葳㽔垂下貎也賔敬也谓时阳气下降阴气始起相賔敬也〈晋志〉传记㽔賔所以安靖神人献酬交酢也〈国语〉皇甫直得方响蕤賔铁〈详见黄锺类〉
　　大吕
　　经大司乐歌大吕以祀天神〈周礼〉太师阴声大吕注云大吕丑之气也十二月建焉〈同上〉季冬律中大吕注云大吕者㽔賔之所生也长八寸二百四十三分寸之百四〈记月令按㽔賔三分损一下生大吕实长四寸二百四十三分寸之五十二月令注葢大吕之倍数也〉子大吕者旅旅而去也〈淮南子〉
　　史大吕长七寸五分三分一〈史律书〉吕旅也言阴大旅助黄锺宣气而牙物也位于丑在十二月〈前律历志〉吕助也谓阳气方生阴气助也〈晋志〉大吕者皇后之位〈北史〉
　　传记大吕助宣物也〈国语〉
　　夷则
　　经大司乐奏夷则以享先妣〈周礼〉太师阳声夷则注云夷则申之气也七月建焉〈同上〉孟秋律中夷则注云夷则者大吕之所生也长五寸七百二十九分寸之四百五十一〈记〉
　　子夷则者易其则也〈淮南子〉
　　史夷则言阴气之贼万物也〈史律书〉夷则长五寸四分三分二商〈同上〉则法也言阳气正法度而使阴气夷当伤之物也位于申在七月〈前律历志〉夷平也谓万物将成平均皆有法则也〈晋志〉
　　传记夷则者所以咏歌九则平民无贰也注云言万物既成可法则也故可咏歌九功之则使民无疑贰也〈国语〉七月万物将成平均结实皆有法则故谓之夷则一云夷者伤之义言秋之时万物始被刑法而伤其性故以为名〈通典注〉
　　夹锺
　　经大司乐歌夹锺以享先祖〈周礼〉太师阴声夹锺注云夹锺卯之气也二月建焉〈同上〉仲春律中夹锺注云夹锺者夷则之所生长七寸二千一百八十七分寸之千七十五〈记按夷则参分损一下生夹锺实长三寸二千一百八十七分寸之一千六百三十一月令注盖夹锺之倍数也〉
　　子师文鼓琴及秋而叩角弦以激夹锺温风徐回草木发荣〈列〉夹锺者种始荚也〈淮南子〉
　　史夹锺者言阴阳相夹厕也〈史律书〉夹锺长六寸一分三分一〈同上〉夹锺言阴夹助太簇宣四方之气而出种物也位于卯在二月〈前律历志〉夹佐也谓时物尚未尽出阴徳佐阳而出物也〈晋志〉
　　传记夹锺出四隙之细也注云出四时之间气微细者四时之气皆始于春故夹锺出四时之气也〈国语〉夹者孚甲也言万物孚夹锺类分也〈白虎通〉
　　无射
　　经大司乐奏无射以享先祖〈周礼〉太师阳声无射注云无射戍之气也九月建焉〈同上〉季秋律中无射注云无射者夹锺之所生长四寸六千五百六十一分寸之六千五百二十四〈记〉天王〈景王〉将铸无射伶州鸠曰王其以心疾死乎夫乐天子之职也夫音乐之舆也而锺音之器也天子省风以作乐器以锺之舆以行之小者不窕大者不槬则和于物物和则嘉成故和声入于耳而藏于心心亿则乐窕则不咸槬则不容心是以感感实生疾今锺槬矣王心弗堪其能久乎〈左传〉
　　子无射者入无厌也〈淮南子〉
　　史无射者阴气盛用事阳气无馀也〈史律书〉无射长四寸四分三分一〈同上〉射厌也言阳气䆒物而使阴气毕剥落之终而复始亡厌射也位于戍在九月〈前律历志〉射者出也言时阳气上升万物收藏无复出也〈晋志〉
　　传记无射所以宣布哲人之令徳示民轨仪也注云九月干上九也阳气上升收藏万物无得见者可遍布前哲之令徳示民导法〈国语〉射终也言万物随阳而复又随阳而起无有终极故以为名〈通典〉
　　中吕
　　经大司乐歌小吕以享先妣注云小吕一名中吕〈周礼〉太师阴声小吕注云中吕已之气也四月建焉〈同上〉孟夏律中中吕注云中吕者无射之所生长六寸万九千六百八十三分寸之万二千九百七十四〈记月令愚按无射三分损一下生中吕实长三寸万九千六百八十三分寸之六千四百八十七月令注葢中吕之倍数也〉
　　子中吕者中充大也〈淮南子〉
　　史中吕者言万物尽旅而西行也〈史律书〉中吕长五寸九分三分二徴〈同上〉中吕言微阴始起未成著于其中旅助姑洗宣气齐物也位于已在四月〈前律历志〉阳下生阴阴上生阳终于中吕十二律毕矣〈同上〉吕助也谓阳气盛长阴助成功也〈晋志〉
　　传记中吕宣中气也〈国语〉
　　度量〈律度量衡附〉
　　经同律度量衡〈书舜典〉内宰凡建国出其度量淳制〈周礼〉质人同其度量　合方氏一其度量　大行人十有一岁同度量〈并同上〉仲春日夜分则同度量〈记〉周公颁度量而天下大服〈明堂位〉立权度量〈大传〉宫室得其度量鼎得其象〈仲尼燕居〉正度量夷民者也〈左传〉谨权量审法度〈论语〉
　　子法制度量王者典宪也〈管〉仲春令闗市同度量仲秋一度量〈淮南子〉法者天下之度量也〈同上〉
　　史同律度量衡所以齐逺近立民信也〈前律历志〉审度嘉量以临兆民　凡律度量衡用铜者名自名也所以同天下而齐风俗也〈并同上〉度量所以禁暴止邪也〈汉景帝诏〉律度量衡公私不同所宜一之〈北史王登奏〉律度量衡相用为表里使得律者可以制度量衡因度量衡亦可以制律也〈唐礼乐志〉太史卿以二法权物量度权衡也〈百官志〉
　　传记先王之铸锺也律度量衡于是乎生〈国语〉
　　集齐律度量衡使天下咸得其用人曰明我者舜也齐我者舜也资我者舜也〈韩集〉
　　本朝皇祐中阮逸胡瑗累黍定尺始欲合其量也然竟于权不合〈程迥三器图说〉上党之黍其色至乌其形圎重用为度量决不徒然止以时有水旱之差地有肥瘠之异取黍大小必得其中故伊川先生曰欲度量权衡之得其正必自律起以律管定尺盖凖乎天地也秬黍积数在先王时惟此适与度量合故可用也今或不然形有长短所以起度也受有多寡所以生量也物有轻重所以用权也是器也皆凖之上党羊头山之秬黍焉以之测幽隐之情以之达精微之理推三光之运则不失其度通八音之变则可召其和以辨上下则有品以分隆杀则有节〈并同上〉
　　度
　　经典瑞璧羡以起度〈周礼〉玉人璧羡度尺好三寸以为度〈同上〉司空执度度地〈记〉用器兵革不中度不粥于市〈同上〉子度然后知长短〈孟〉
　　史禹声为律身为度〈史本纪〉度者分寸丈尺引也所以度夫长短也本起黄锺之长以子谷秬黍中者一黍之广度之九十分黄锺之长一为一分十分为寸十寸为尺十尺为丈十丈为引而五度审矣其法用铜髙一寸广二寸长一丈而分寸丈尺存焉用竹为引髙一分广六分长十丈其方法矩髙广之数阴阳之象也分者自三微而成著可分别也寸者忖也尺者蒦也丈者张也引者信也夫度者别于分忖于寸蒦于尺张于丈信于引引者信天下也〈前律历志〉体有长短检之以度则不失毫厘〈隋志〉
　　本朝自唐昭宗时雅乐亡散至后周时王朴重定尺度太祖朝又诏和岘以景表尺重加磨治稍令声下昨縁景祐二年燕肃始乞修正乐器其时只得王朴律准又与王朴所定律尺律管参验音韵而燕肃只据律准与锺磬见声按定髙下即是太常旧乐比王朴时已自不同况和岘减定后又经景徳中李宗谔一次修饰至燕肃凡经三度磨鑢然俱不先立尺度律准所以后来无处根正法度音律〈宋景文公议乐状〉周尺也者先儒考其制吻合者不一至宋景文公得隋大业中尺十五等〈一周尺二晋田父玉尺三梁表尺四汉官尺五魏尺六殷后尺七后魏前尺八中尺九后尺十东后魏尺十一蔡邕铜龠尺十二宋氏尺十三隋常水尺十四杂尺十五梁朝俗间尺〉独以周尺为之本以考诸尺韩忠献嘉祐累黍二其一亦与周尺合苟以是定尺又以是参定权量如挈裘而振其领其顺者不可胜数也〈程迥三器圗义〉
　　量
　　经㮚氏为量深尺内方尺而圎其外其实一釜〈六斗四升〉其臀一寸其实一豆其耳三寸其实一升重一钧其声中黄律之宫概而不税其铭曰时文思索允臻其极嘉量既成以观四国永启厥后兹器惟则〈周礼〉齐旧四量豆区釡锺四升为豆各自其四以登于釡釡十则锺陈氏三量皆登一焉锺乃大矣以家量贷而以公量收之〈左传〉子为之斗斛以量之则并与斗斛而窃之〈荘〉
　　史量者龠合升斗斛也所以量多少也本起于黄锺之龠用度数审其容以子谷秬黍中者千有二百实其龠以井水准其概十龠为合十合为升十升为斗十斗为斛而五量嘉矣其法用铜方尺而圎其外旁有庣焉其上为斛其下为斗左耳为升右耳为合龠其状似爵以縻爵禄上三下二参天两地圜而函方左一右二阴阳之象也其圜象规其重一钧备气物之数合万有一千五百二十声中黄锺始于黄锺而反复焉君制器之象也龠者黄锺律之实也跃微动气而生物也合者合龠之量也升者登合之量也斗者聚升之量也斛者角斗平多少之量也夫量者跃于龠合于合登于升聚于斗角于斛也〈前律历志〉量有轻重平以权衡物有多少受以量〈后律历志〉物有多少受之以量则不失圭撮〈隋志〉
　　传记黄帝设五量〈家语〉
　　集黄帝一统类齐制器〈柳〉相欺也为之斗斛以信之〈韩〉本朝二龠为合注云谓二十四铢皇祐新乐圗曰今令文误作十龠为合〈程迥三礼圗义〉合方一寸深一寸六分六釐积一千六百二十分升方三寸深一寸八分积一万六千二百分斗方六寸深四寸五分积十六万二千分迥用周尺依考工记造釜却用本草千金方法以兔丝子九两为升实容六十四升兔丝之秤盖用开通钱十为七十二铢者是故周汉晋之尺本草千金方之升周礼之釜唐书志之权四物不相谋而相合若符契然〈并同上〉皇祐龠合升斗以今太府寺见行升斗较之二升九合一龠弱得太府寺升一升二斗九升五合得太府寺斗一斗〈阮逸胡瑗云〉林亿等较本草千金方曰药升方作上径一寸下径六分深八分盖龠法也〈同上〉
　　权衡
　　经称物平施　巽称而隠巽以行权〈并易〉轮人权之以眂其轻重之均也　㮚氏为量不耗然后权之　玉人驵琮五寸宗后以为权驵琮七寸鼻寸有半寸天子以为权〈并周礼〉仲春日夜分则钧衡石正权概仲秋日夜分则平权衡正钧石〈记〉下齐如权衡者以安志而平心也〈深衣〉可与立未可与权〈论语〉
　　子权然后知轻重　执中无权犹执一也〈并孟〉权衡者所以视轻重也〈管〉为之权衡以称之则并与权衡而窃之〈荘〉权物而称用〈荀〉圣人备道全美是垂天下之权衡也道者古今之正权也　衡所以知轻重　衡石称垂
　　者所以为平也　衡者平之至也　衡不正则重垂于仰而人以为轻轻垂于俛而人以为重　公平者职之行也〈并同上〉衡之为度也缓而不后平而不怨施而不徳吊而不责常平民禄以继不足权之为度也急而不盈杀而不割诚信以必坚悫以固〈淮南子〉衡之于左右无私轻重故可以为平　谨于权衡审乎轻重足以治其境内矣〈并同上〉
　　史参为衡石〈史天官书〉优劣之垂在于权衡非徒低昻之差乃钧铢之觉也〈滑稽传注〉衡平也权垂也衡所以佐权而均物平轻重也其道如底以见准之正绳之直左旋见规右折见矩其在天也佐助璇玑斟酌建指以齐七政故曰玉衡权者铢两斤钧石也所以称物平施知轻重也本起于黄锺之重一龠重千二百黍重十二铢两之为两二十四铢为两十六两为斤三十斤为钧四钧为石忖为十八易十八变之象也五权之制以义立之以物钧之其馀小大之差以轻重为宜圜而环之令之四倍好者周旋无端周而复始无穷也已铢者物繇忽微始至于成著可殊异也两者两黄锺律之重也二十四铢而成两者二十四气之象也斤者明也三百八十四铢易二篇之爻阴阳变动之象也十六两成斤者四时乘四方之象钧者钧也阳施其气阴化其物皆得其成就平均也　权与物均重万一千五百二十铢当万物之数也四百八十两者六旬行八节之象也三十斤成钧者一月之象也石者大也权之大者也始于铢两于两明于斤均于钧终于石物终石大也四钧为石者四时之象也重百二十钧者十二月之象也终于十二辰而复于子黄锺之象也千九百二十两者阴阳之数也三百八十四爻者五行之象也四万六千八十铢者万一千五百二十物历四时之象也而岁功成就五权谨矣〈前律历志〉赵石勒得圎石状如水碓铭曰律权石重四钧同律度量衡〈晋志〉量有轻重平以权衡则不失黍絫〈隋书〉帝曰天下之势犹持衡然此首重则彼尾轻矣〈唐李石传〉赏罚之驭众犹权衡之于轻重也〈陆宣公奏议〉
　　传记垂之者权也平之者衡也〈太𤣥〉
　　本朝唐铸开元通宝钱积十钱重一两计一千重六斤四两苏冕曰今钱为古秤七铢以上比古五铢钱则加重二铢以上迥谓一大两为七十二铢即一钱为七铢畸十分铢之一则所谓三两为大两者可无疑矣〈程迥三器圗义〉
　　规矩〈规矩准绳附〉
　　经轮人规之以眂其圜也万之以眂其匡也〈周礼〉舆人为车圜者中规方者中矩〈同上〉古之君子必佩玉周旋中规折旋中矩〈记玉藻〉规沔水规宣王也注云规者正圜之器〈诗序〉矩君子有絜矩之道〈记大学〉七十而从心所欲不逾矩〈论语〉
　　子离娄之明公输子之巧不以规矩不能成方圎〈孟〉圣人既竭目力焉继之以规矩准绳以为方圎平直　规矩方圎之至也　梓匠轮舆能与人规矩不能使人巧〈并同上〉奚仲之为车器也方圎曲直皆中规矩钩绳〈管〉造父学御旋曲中规矩〈列〉工倕旋而盖规矩指与物化而不以心稽〈荘〉陶者曰我善治埴圜者中规方者中矩匠石曰我善治木勾者中钩直者应绳夫埴木之性岂欲中规矩钩绳哉〈同上〉设规矩陈绳墨便备用君子不如工人〈荀〉无规矩虽奚仲不能以定方圆〈淮南子〉规矩一行而不易常一而不邪方行而不流一日行之万世𫝊之而以无为为之　规矩钩绳者巧之具也而非所以巧也规矩事之制也　贤王用人犹制木规矩方圎各有
　　所施　规之为度也转而不获圎而不垸优而不纵广大以寛矩之为度也肃而不悖刚而不愦取而无怨内而无害威厉而不慑令行而不废〈并同上〉如委己以从人虽有规矩焉得而用之〈扬 --（‘昜’上‘旦’之‘日’与‘一’相连）〉大器其犹规矩准绳乎先自治然后治人之谓大器〈同上〉天圎不中规地方不中矩〈文中〉矩五寸之矩尽天下之方〈荀〉
　　史禹左准绳右规矩〈史本纪〉哲王规矩乾坤〈晋阮种传〉汉兴破觚为圜〈前酷吏序〉大汉中兴破矩为圜〈后杜林传馀见后五则类〉
　　集固时俗之工巧兮偭规矩而改错〈离骚经〉规天矩地〈文选〉木之就规矩在梓匠轮舆〈韩集〉重规叠矩〈唐杨炯少室山碑〉
　　准绳
　　经准㮚氏为量权之然后准之〈周礼〉绳巽为绳直〈易〉惟木从绳则正〈书〉其绳则直〈诗〉
　　子法者人生之准绳也〈淮南〉为平者准也为直者绳也若夫不在准绳之中可以为平直者此不共之术也绳之为度也直而不争修而不穷久而不弊逺而不忘与天地得与神明合所欲则得所恶则忘自古及今不可移正厥徳孔宓广大以容众是故上帝以为物宗准之为度也平而不险均而不阿广大以容寛裕以和柔而不刚锐而不挫流而不滞易而不秽发通而有纪周宻而不泄准平而不失万物皆平民无险谋怨恶不生是故上帝以为物平　无准绳虽鲁班不能以定曲直〈并同上〉准水平准中大匠取法焉〈荘〉程者物之准〈荀〉绳大匠不为拙工改废绳墨〈孟〉造父学御进退履绳〈列〉待钩绳而正者是削其性也〈荘〉以绳墨自给而备世之急〈同上〉木受绳则直〈荀〉绳者直之至　引绳以持曲直　绳墨之起为不直也　度已以绳足以为天下法则矣〈并同上〉绳正于上木直于下〈淮南子〉绳之于内外无私曲直故可以为正〈同上〉
　　史孝文以仁义为准〈前东方朔传〉贤才之畜于国犹巧匠之待绳墨也〈晋阮种传其馀见五则类〉
　　集背绳墨以追曲兮竞周容以为度〈离骚经〉何时俗之工巧兮背绳而改错〈宋玉九辨〉使离娄督绳公输削墨〈文选〉
　　五则〈权衡规矩绳〉
　　经衡诚悬不可欺以轻重绳墨诚陈不可欺以曲直规矩诚设不可欺以方圎〈记〉古者深衣以应规矩绳权衡规矩取其无私绳取其直权衡取其平〈深衣〉
　　子天为绳地为准春为规夏为衡秋为矩冬为权绳者所以绳万物也准者所以准万物也规者所以圎万物也衡者所以平万物也矩者所以方万物也权者所以权万物也〈淮南子〉
　　史规圜矩方权重衡平准绳嘉量探赜索隠钩深致逺〈前律历志〉权与物钧而生衡衡运规生规圜生矩矩方生绳绳直生准准正则平衡而均权矣是为五则规者所以规圜器械令得其类也矩者所以矩方器械令不失其形也规矩相须阴阳位序圜方乃成准者所以揆平取正也绳者上下端直经纬相通也准绳连体权衡合徳百工由焉以定法式　太阴者北方北伏也阳气伏于下于时为冬冬终也物冬藏乃可称水润下知者谋谋者重故为权也太阳者南方南任也阳气任养物于时为夏夏假也物假大乃宣平火炎上礼者齐齐者平故为衡也少阴者西方西迁也阴气迁落物于时为秋秋揪也物揪敛乃成熟金从革改更也义者成成者方故为矩也少阳者东方东动也阳气动物于时为春春蠢也物蠢生乃动运木曲直仁者生生者圜故为规也中央者阴阳之内四方之中经纬通达乃能端直于时为四季土稼穑蕃息信者诚诚者直故为绳也五则揆物有轻重圜方正直阴阳之义四时四方之体五常五行之象厥法有品各顺其方而应其行今广延群儒博谋讲道修明旧典同律审度嘉量平衡均权正准直绳立于五则备数和声以利兆民〈并同上〉太昊乘震执规司春炎帝乘离执衡司夏少昊乘兑执矩司秋颛帝乘坎执权司冬黄帝乘坤艮执绳司下土〈魏相传〉
　　历
　　经泽中有火革君子以治历明时〈易〉历象日月星辰敬授人时〈书〉帝曰来禹天之历数在尔躬〈禹谟〉四五纪五曰历数〈洪范〉太史正岁年以序事颁之于官府及都鄙注云中数曰岁朔数曰年䟽云一年二十四气皆节气在前中气在后节气一名朔气中气匝则为岁朔气匝则为年〈周礼〉先王之正时也履端于始序则不愆举正于中民则不惑归馀于终事则不悖〈左传〉㐮二十七年冬十一月朔日有食之辰在申司历过也　哀十二年冬十二月螽仲尼曰火伏而后蛰者毕今火犹西流司历过也少皥氏以鸟名官凤鸟氏律正也𤣥鸟氏司分者也伯赵氏司至者也青鸟氏司启者也丹鸟氏司闭者也〈并同上〉尧曰咨尔舜天之历数在尔躬〈论语〉
　　子黄帝之治天下节四时之度正律历之数〈文中子〉史容成氏始造律历〈史黄帝本纪〉髙辛历日月而迎送之〈本纪〉周过其历秦不及期〈诸侯王表〉黄帝考定星历建立五行起消息正闰馀少皥氏之衰也九黎乱徳颛帝受之乃命南正重司天以属神命北正黎司地以属民其后三苗服九黎之徳故二官咸废所职而历数失序尧复逐重黎之后而立羲和之官明时正度申戒文祖云天之历数在尔躬舜亦以命禹〈历书〉今上即位〈谓汉武帝〉招致方士唐都分其天部而巴落下闳运算转历然后日辰之度与夏正同乃改元诏以七年为太初元年〈同上〉三代既没史官丧纪故其所纪有黄帝颛帝夏商周及鲁历秦兼天下颇推五胜而自以获水徳乃以十月为正汉兴袭秦正朔以张苍言用颛帝历至武帝元封七年公孙卿壶遂司马迁等言历纪废壊遂诏卿遂迁等议造汉历乃以前历上元太初四千六百一十七岁至于元封元年复得阏逢摄提格之数中冬十一月甲子朔夜半冬至日月在建星太岁在子已得太初本星度新正乃选方士唐都分天部落下闳运算转历其法以律起历曰律容一龠积八十一寸则一日之分也与邓平所治同于是皆观新星度日月行更以推算如闳平法一月之日二十九日八十一分日之四十三迺诏迁用邓平所造八十一分律历罢废尤䟽逺者十七家复使宦者淳于陵渠复覆太初历晦朔弦望皆最宻日月如合璧五星如连珠〈前律历志〉元凤三年张寿王言阴阳不调更历之过也诏与丞相御史大将军右将军史各一人杂𠉀上林清台课诸历踈宻凡十一家太初历第一徐万且徐禹治太初历亦第一寿王及李信治黄帝调历课皆踈阔　孝成世刘向总六律列是非作五纪论向子歆究其微妙作三统历　自文公闰月不告朔百有馀年莫能正历数〈并同上〉王莽令太史推三万六千岁历纪六岁一改元〈本传〉汉初用乙卯历至武帝始作太初历〈后律历志〉武帝更建太初改元易朔行夏之正　自太初元年始用三统历施行百有馀年考其行日有退无进月有进无退章帝知其错缪召治历编䜣李梵等及能术者课校诸历以为四分历〈并同上〉元和中刘洪造乾象法方于太初四分转精宻矣〈后汉司马彪注〉黄帝经纬历数然后天歩有常则风后之力也〈张衡传〉黄帝使羲和占日常仪占月鬼臾区占星气伶伦造律吕大挠造甲子隶首作算数容成综斯六术考定气象谓之调历〈晋律历志〉三代世有日官日官司历　仲尼每于朔闰发文盖因以宣明历数也〈并同上〉宋文帝元嘉二十一年何承天撰元嘉新历〈通鉴〉初魏入中原用景初历世祖克沮渠氏得元始历时人以为宻是岁始行之〈同上时宋元嘉三十九年〉延昌中李业兴为戊子元历上之〈北史〉齐文㐮引李业兴为中外府咨议参军业兴乃造化宫行棋历以五百为章四千四十为蔀九百八十七为分还以己未为元始终相推不复移转与今历法术不同至于气序交分景度盈缩不异也〈同上〉东魏以正元历浸差命李业兴更加修正以甲子为元号曰兴元历〈通鉴〉隋张胄𤣥改定新历言前历差一日谓历法与古不同者三事其超古独异者有七事〈北史本传〉唐贞观十四年十一月甲子朔冬至时戊寅历以癸亥为朔李淳风表称古历分日起于子半今岁甲子朔冬至而故太史令傅仁均减馀稍多子初为朔遂差三刻用乖天正请更加考定众议以仁均定朔微差淳风推校精宻请如淳风议〈通鉴〉王勃尝作大唐千岁历〈本传〉开元九年诏僧一行作新历推大衍数立术以应之较经史所书气朔日名宿度可考者皆合十五年草成而一行卒诏张说与陈𤣥景等次为历术七篇略例一篇历议十篇自太初至麟徳历二十三家与天虽近而未宻也至一行宻矣其倚数立法固无以易也后世虽有改作者皆依仿而已其一历本议曰大衍为天地之枢如环之无端盖律历之大纪也〈唐律历志〉历法尚矣其要在于𠉀天地之气以知四时寒暑而仰察天日月星辰之行运以相参合而已唐始终二百九十馀年而历八改初髙祖曰戊寅元历髙宗曰麟徳甲子元历𤣥宗曰开元太衍历代宗曰宝应五纪历徳宗曰建中正元历宪宗曰元和观象历穆宗曰长庆宣明历至昭宗曰景福崇元历而止矣〈同上〉五代之初因唐之故用崇元历至晋髙祖马重绩始更造新历不复古推上元甲子冬至七曜之㑹而起唐天宝十四载乙未为上元用正月雨水为气首初唐曹士为以显庆五年为上元雨水为岁首号符天历秪行于民间而重绩遂施于朝廷号调元历然行之五年辄差不可用而复用崇元历周广顺中王处讷私撰明元历民间又有万分历西蜀有永昌历南唐有齐政历五代历家可考见者止于此〈五代史〉周世宗诏王朴定大历设通经统三法以岁轨离交朔望周变率䇿之数歩日月五星为钦天历〈同上〉
　　传记神农因嘉禾八穂乃作穂书用颁时令〈鸡跖集〉周群尝学山中忽有白猿化为老人而至授群历书一卷乃黄帝而下历日也〈拾遗记〉自黄帝颛帝下逮三王治历十有一家考课损益各有变衰〈风土记〉邢和璞曰汉之落下闳造太初历云后八百岁当差一日则有圣人定之今年期毕矣而一行造大衍历正其差谬则落下闳之言信矣〈广记愚按落下闳谓八百年当差一度然当时𠉀注史官考诸中星知太初历已差五度而闳之不察则所谓八百年岂其然乎其黄道岁差说详见中星类内〉
　　集璇龠环玑凤司肇律〈简文谢新历表〉畴昔神农始治农功正节气审寒温以为早晩之期故立历日〈杨泉物理论〉阶蓂朝开宫槐夜卷正我长历同符大衍〈张说握符颂〉千年圣历遐〈柳集〉
　　本朝吕奉天奏臣考唐尧即位之年岁在丙子凡三千三百一年矣成汤既没太甲元年始有十二月乙丑朔旦冬至至武王伐商之年正月辛卯朔二十八日戊午二月五日甲子昧爽又康王十二年六月戊辰朔三日庚午朏从太甲元年距今至道二年凡二千七百三十二年今起商王小甲七年十一月甲申朔旦冬至自此毎七十六年得一朔旦冬至乃古历一蔀也〈㑹要愚按历法以十九岁为一章四章七十六岁为一蔀二十七章积五百一十三年为一㑹三㑹积八十一章为一统而得千五百二十九岁三统积四千六百一十七年而为一元〉黄帝起元用辛卯历颛帝用乙卯历虞用戊午历夏用丙寅历商用甲寅历周用丁巳历鲁用庚子历秦用乙卯历汉用太初历四分历三统历魏用黄初历景初历晋用元始历北元万分历宋用大明历元嘉历齐用天保历同章历正象历后魏用兴和历正元历正象历梁用大同历乾象历永昌历后周用天和历丙寅历明元历隋用甲子历开皇历皇极历大业历唐用戊庚历麟徳历神龙历大衍历元和历观象历长庆宣明历宝应历正元历景福崇元历晋天福用调元历周显徳用钦天历本朝太祖用应天历太宗用乾元历真宗用宜天历仁宗用崇天历英宗用明天历已而复用崇天历〈春明退朝录愚今按髙宗用统天历孝宗用乾道历淳熙历光宗用㑹元历寜宗用统天历开禧历今上宝佑改㑹天历〉历家算气只算得到日月星辰运行处上圗去更算不得〈朱文公语录〉季通说当初造历便合并天运所差之度都算在里庶㡬历可以正而不差今人只管说天之运行有差造历以求合乎天以历愈差元不知天如何㑹差自是运行合当如此又云天之所运无常日月星辰行度疾徐自是不齐使我之法能运乎天而不为天之所运则其踈宻迟速过不及之间历可推而不失矣　康节历十二万九千六百分〈并同上〉节正须知凤历新〈欧阳公诗〉太史颁时令〈同上〉
　　闰法
　　经归奇于扐以象闰五岁再闰故再扐而后挂〈易〉以闰月定四时成岁〈书〉太史闰月诏王居门终月〈周礼〉闰月则阖门左扉立于其中〈记〉文元年闰三月非礼也先王之正时也履端于始举正于中归馀于终〈左传〉文六年闰月不告朔非礼也闰以正时时以作事事以厚生生民之道于是乎在矣不告闰朔弃时政也何以为民　哀二十七年冬十一月朔日有食之辰在申司历过也再失闰矣〈并同上〉闰是丛残之数非月之正也〈穀梁注〉
　　史三苗服九黎之徳故重黎二官咸废所职而闰馀乖次〈史历书〉秦正以十月闰历度馀未能睹其真也〈同上〉历数以闰正天地之中〈前律历志〉鲁历不正以闰馀一之岁为蔀首自文公闰月不告朔至此百馀年莫能正历数　并终岁为十九易穷则变是为闰法〈按天数终于九地数终于十终则有始所谓易穷则变也并二终之数共为十九历法十九年而七闰是为一章〉传曰归馀于终事则不悖此圣王之重闰也　朔不得中是为闰月言阴阳虽交不得中不生故以日法乘闰法是为统岁〈并同上按太初历日法八十一分乘闰法十九凡八十一□十九共得千五百三十九是为一统之岁〉闰月无中气而北斗斜指两辰之间所以异于他月也〈律历志注〉五岁再闰天道乃备天地之灵犹五载以成其化况人道哉〈朱浮传〉其在闰交际以朔御之〈后律历志〉合二终以起闰馀〈同上〉张纯奏曰三年一闰天气小备五年再闰天气大备故五年一禘〈本传光武朝〉
　　传记三年一闰以起纪注云纪法也三年加以一闰以㑹成岁也〈春秋元命苞〉梧桐一边有六叶有闰则十三叶视之则知闰〈遁甲〉集岁重先年重时七十二𠉀回环推天官玉琯灰剩飞今岁何长来岁迟王母移桃献天子羲氏和氏迃龙辔〈李贺闰月乐词〉
　　本朝岁有十二月月有三十日三百六十者一岁之常数也故日与天㑹而多五日九百四十分日之二百三十五者为气盈月与日㑹而少五日九百四十分日之五百九十二者为朔虚合气盈朔虚而馀生焉故一岁不尽十日九百四十分日之八百二十七三岁一闰则三十二日九百四十分日之六百单一而有馀五岁再闰则五十四日九百四十分日之三百五而不足十有九岁七闰则气朔分齐是为一章也〈朱文公语载蔡九峰说愚按九峰用九百四十分日法盖古历日法也太初历日法用八十一分大衍用三千四十分本朝统元历用万二百分〉只有黄杨厄闰年〈东坡〉
　　正朔
　　经有扈氏怠弃三正〈书〉一之日觱发注云周正月二之日栗烈注云商正月三之日于耜注云夏正月〈诗〉圣人南面而听天下改正朔易服色〈记〉隠元年春王周正月注云言周以别夏殷〈左传〉行夏之时〈论语〉
　　史王者易姓受命必慎始初改正朔〈史历书〉夏正以正月殷正以十二月周正以十一月盖三王之正若循环穷则反本天下有道则不失纪序无道则正朔不行于诸侯　秦正以十月色上黒〈并同上〉其于三正也黄锺子为天正林锺未之冲丑为地正太簇寅为人正〈前律历志〉倪寛与博士等议曰帝王必改正朔易服色所以明受命于天也推传序文则今夏时也　火出于夏为三月商为四月周为五月夏数得天四时之正也三代各据一统明三统常合而迭为首登降三统之首周还五行之道也故三五相包而生天统之正始生于子半日萌色赤地统受之于丑初日肇化而黄至丑半日牙化而白人统受之于寅初日孽成而黒至寅半日生成而青天施复于子地化自丑毕于辰人生自寅成于申故历数三统天以甲子地以甲辰人以甲申孟仲季迭用为统首三统之微既著而五行自青始　三辰之合于三统也日合于天统月合于地统斗合于人统〈并同上〉武帝初用夏正以正月为岁首故改元为太初也〈本纪〉有司议曰单于非正朔所加〈宣帝本纪〉三代之盛胡越不与受正朔〈严助传〉冬至之节阳气始萌故十一月天以为正周以为春十二月阳气上通地以为正商以为春十三月阳气已至天地已交万物皆出蛰虫始振人以为正夏以为春〈汉陈宠传〉三微成著以通三统周以天元殷以地元夏以人元注云三微三正也言十一月阳气始施万物动于黄泉之下微而未著其色皆赤赤者阳气故周以天正为岁色尚赤夜半为朔十二月万物始牙色白白者阴气故殷以地元为正色尚白鸡鸣为朔十三月万物始达其色皆黒人得知功以展其业故夏以人正为岁色尚黒平旦为朔故曰三微〈汉书〉景初元年有司奏以魏得地统宜以建丑之月为正〈三国志〉夫改正朔谓夏建寅商建丑周建子此三王相袭之道也〈唐律历志〉
　　传记十一月干之初九其位在子天气始起生阴阳之化故子为天统六月坤之初六其位在未阴受阳化故十二月为地统正月干之九三万物凑出于地人奉而成之故寅为人统〈荀悦汉纪〉王者受命必改正朔明上受之于天下受之于人所以变易民心革其耳目以助化也〈白虎通〉天道左旋改正者右行何也改正者非改天道也但改日月耳〈同上〉武后永昌元年十一月建子为岁首后复用夏正肃宗上元二年用建子为正三年还以今正月为岁首矣〈湘山野录〉
　　集革正朔为天下始〈司马相如赋〉班正朔于八荒〈文选〉
　　朔望弦晦〈告朔听朔附〉
　　经太史颁告朔于邦国〈周礼〉天子聴朔于南门之外〈记〉诸侯皮弁以听朔于太庙〈同上〉僖五年正月辛亥朔公既视朔遂登观䑓以望而书〈左传〉文六年闰月不告朔弃时政也〈同上〉十六年公四不视朔天子告朔于诸侯诸侯受于祢庙礼也〈穀梁传〉朔有事则书晦虽有事不书〈公羊传〉甲乙者历之纪晦朔者日月之存㑹日食不可以不存晦朔晦朔须甲乙而可推〈左传桓十七年注〉子贡欲去告朔之饩羊子曰赐也尔爱其羊我爱其礼〈论语〉
　　子朝菌不知晦朔〈荘〉月未望则载魄于西既望则终魄于东〈扬 --（‘昜’上‘旦’之‘日’与‘一’相连）子〉
　　史汉兴用颛顼历晦朔月见弦望满亏非是〈前汉律历志〉武帝诏造汉历追二十八宿相距于四方举终以定朔晦分至躔离弦望　宦者淳于陵渠覆太初历晦朔弦望皆最宻　鲜于妄人请与治历麻光等杂𠉀日月晦朔弦望〈并同上〉弦为绳墨望为君徳晦朔知始终〈李寻传〉元和元年太初去天益逺晦朔弦望差天一日章帝召治历编䜣李梵等综校其状而䜣梵以为十一月当先大欲以合朔弦望而晦朔失实行之未期章帝考之经䜟以问䜣梵等以为月当先小据春秋书朔不书晦者朔必有明晦不朔必在其月也即先大则一月再朔后月无朔〈后律历志〉日月相推日舒月速当其同谓之合朔舒先速后近一逺三谓之弦相去为衡分天之中谓之望以速及舒光尽体伏谓之晦　永元中复令史官以九道法𠉀弦望验之无有差失〈并同上〉弦望伏见者历数之纲纪也〈晋律历志〉课弦望于两仪〈同上〉朔为朝㑹之首〈隋志〉圣历元年制毎月一日于明堂行告朔之礼〈唐礼乐志〉
　　传记尧阶有草生庭名曰蓂荚尧观之以知晦朔〈通鉴又详见蓂荚类〉月朔见东方曰朒晦见西方曰朓〈白虎通注〉弦月半之名也若张弓弦也望月满之名也日月相望〈释名〉日月中分谓之弦日月相望谓之望日月合宿谓之晦〈论衡〉月望则蚌蛤实而群阴盈月晦则蚌蛤虚而群阴废〈吕氏春秋〉集朔有告饩之文〈杨伟表〉晦朔如循环月盈已见魄〈文选〉本朝三日第一节之中月生明之时也盖始受一阳之光为震而昏见于西方庚地八日第二节之中月上弦之时受二阳之光为兑而昏见于南方丁地十五日第三节之中月既望之时全受日光盛满而昏见于东方之甲地是为干体十六日第四节之始也始受下一阴为巽而成魄以平旦而没于西方辛地二十三日第五节之中复生中一阴为艮而下弦以平旦而没于南方丙地三十日第六节之终全变为坤而光尽体伏于西北一月六节既尽而禅于后月复生震卦云〈朱文公参同契注〉上弦是月盈及一半如弓之上弦下弦是月亏了一半如弓之下弦〈语录〉以天之围言之上下弦明日月相㸔皆分天之一〈同上〉
　　十干
　　经挟日而敛之注云从甲至癸谓之挟〈周礼〉硩簇氏以方书十日之号〈同上〉孟春仲春季春其日甲乙孟夏仲夏季夏其日丙丁中央土其日戊己孟秋仲秋季秋其日庚辛孟冬仲冬季冬其日壬癸〈记〉天有十日〈左传〉先甲三日后甲三日〈易〉日用甲用日之始也〈记〉仲春上丁命乐正习舞释菜仲丁命乐正习舞季秋上丁命乐正入学习吹〈记〉吉日惟戊〈诗〉先庚三日后庚三日〈易〉郊之用辛也䟽云以冬至阳气新用事故用辛也〈记〉昭二十七年七月上辛大雩季秋又雩〈春秋〉
　　史甲者言万物剖符甲而出也乙者言万物生轧轧也丙者言阳道著明丁者言万物之丁壮也庚者言阴气更万物辛者言万物之新生壬之为言任也言阳气任养万物于下也癸之为言揆也言万物可揆度也〈史律书〉出甲于甲奋轧于乙明炳于丙大盛于丁丰楙于戊理纪于己敛更于庚悉新于辛懐任于壬陈揆于癸〈前律历志〉日有六甲注云六甲之中惟甲寅无子〈同上〉甲巳为角乙庚为商丙辛为征丁壬为羽戊癸为宫〈晋律历志〉
　　传记太岁在甲曰阏逢〈史记作焉逢〉在乙曰旃𫎇〈史记作端䝉〉在丙曰柔兆〈史记作游兆〉在丁曰强圉〈史记作强梧〉在戊曰著雍〈史记作徒维〉在己曰屠维〈史记作祝犁〉在庚曰上章〈史记作商横〉在辛曰重光〈史记作昭阳〉在壬曰𤣥黓〈史记作横艾〉在癸曰昭阳〈史记作尚章以上并尔雅〉月在甲曰毕在乙曰橘在丙曰修在丁曰圉在戊曰厉在己曰则在庚曰窒在辛曰塞在壬曰终在癸曰极〈同上〉大挠作甲子〈类要〉五刚甲丙戊庚壬五柔乙丁己辛癸〈记䟽〉青帝生子而曰甲乙甲乙东方木赤帝生子而曰丙丁丙丁南方火黄帝生子而曰戊己戊己中央土白帝生子而曰庚辛庚辛西方金黒帝生子而曰壬癸壬癸北方水见于时而生物者乙与庚合春则有榆青而白不失金木之色辛与丙合秋则有枣白而赤不失金火之色已与甲合夏末秋初有𤓰青而黄不失土木之色丁与壬合夏则有椹赤而黑不失水火之色癸与戊合冬则有橘黒而黄不失水土之色〈真仙骨〉天上三奇乙丙丁地下三奇甲戊庚〈遁甲〉丙加甲名飞鸟跌穴甲加丙名青龙回首〈同上〉戊孟知祥曰上戊之辰时俗所重不可废也〈谈苑〉诸欲止宿安营避病去害者当用真人闭六戊之法〈遁甲〉道家忌六戊日不入靖烧香〈道书〉戊己燕作窠避戊己〈说文〉
　　集仙官敕六丁雷电下取将〈韩集〉女丁妇壬传世婚〈同上〉
　　十二支
　　经冯相氏掌十有二辰以㑹天位〈周礼〉硩簇氏以方书十二辰之号〈同上〉天之大数不过十二〈郊特牲注〉亥岁在豕韦之次注亥也〈左传〉
　　子子午卯酉为二绳丑寅辰巳未申戌亥为四钩〈淮南〉帝张四维运之以斗指寅则万物蚓卯则茂茂然辰则振之也巳则生巳定也午忤也未昧也申者申之也酉者饱也戌者灭也亥者阂也子者滋也丑者纽也〈同上〉史子者滋也言万物滋于下也丑者纽也言阳气在上未条万物厄纽未敢出寅言万物始生蚓然也卯之为言茂也言万物茂也辰者言万物之蜄也巳者言阳气之巳尽也午者阴阳交未者言万物皆成有滋味也申者言阴用事申贼万物酉者万物之老也戌者言万物尽灭亥者该也言阳气藏于下故该也〈史律书〉太极元气函三为一行于十二辰始动于子参之于丑得三又参之于寅得九又参之于卯得二十七又参之于辰得八十一又参之于巳得二百四十三又参之于午得七百二十九又参之于未得二千一百八十七又参之于申得六千五百六十一又参之于酉得万九千六百八十三又参之于戌得五万九千四十九又参之于亥得十七万七千一百四十七此阴阳合徳气锺于子化生万物者也故孳萌于子纽牙于丑引达于寅冒茆于卯振美于辰巳盛于巳咢布于午昧薆于未申坚于申留熟于酉毕入于戌该阂于亥故阴阳之施化万物之终始既类依于律吕又经历于日辰而变化之情可见矣〈前律历志〉六律六吕而十二辰立矣甲辰有五子注云六丁惟甲寅无子　制礼上物不过十二天之大数也　天统之正始于子半地化自丑毕于辰人生自寅成于申〈并同上〉子者孳也谓阳气至此更孳生也丑者纽也言终始之制故以纽结为名寅者津也谓生物之津涂也卯者茂也言阳气生而孳茂也辰者振也谓时物振动而长也巳者起也物至此时毕尽而起也午者长也大也言万物皆长大也未者味也言万物向成有滋味也申者身也言万物身体皆成就也酉者犹也谓时物皆犹缩也戌者灭也谓时物皆度灭也亥者劾也言时阴气劾杀万物也〈晋乐志〉
　　传记太岁在寅曰摄提格在卯曰单阏在辰曰执徐在巳曰大荒落在午曰敦牂在未曰恊洽在申曰涒滩在酉曰作噩在戌曰阉茂在亥曰大渊献在子曰困敦在丑曰赤奋若〈尔雅〉少阳见寅寅者演也卯者茂也辰震也太阳见于巳巳者物必起午物满未味也少阴见于申申者身也酉老物收敛戌者灭也太阴见于亥亥者仰也子者孳也丑者纽也〈白虎通〉日以统辰如君统臣也辰属月故月上系天也其斗之星夜随天左旋各指十二辰之位谓之斗建亦名月建闰月则指十二辰之间〈历术〉子𤣥枵丑星纪寅析木卯大火辰寿星巳鹑尾午鹑火未鹑首申实沈酉大梁戌降娄亥娵訾〈同上详见十二次类〉子宝瓶丑磨蝎寅人马卯天蝎辰天秤已双女午狮子未巨蟹申阴阳酉金牛戌白羊亥双鱼〈命书〉天罡辰将太乙巳将胜光午将小吉未将传送申将从魁酉将河魁戌将登明亥将神后子将大吉丑将功曹寅将太冲卯将〈六壬法〉






　　记纂渊海卷三
<子部,类书类,记纂渊海>

钦定四库全书
　　记纂渊海卷四　　　　　宋　潘自牧　撰祥瑞部
　　芝草
　　史汉武帝元封二年诏甘泉宫中产芝九茎连叶作芝房之歌〈前本纪〉芝房歌云斋房产草九茎连叶宫童效异披圗按谍𤣥气之精回复此都蔓蔓日茂芝成灵华〈礼乐志〉宣帝神爵元年诏金芝九茎产于函徳殿铜池中〈本纪〉明帝永平十七年芝草生殿前〈后本纪〉章帝建初三年零陵献芝草五年同〈本纪〉章和元年诏芝草之类岁月不绝〈同上〉顺帝时临城县生紫芝〈宋书〉武帝时㐮阳获紫芝〈齐书〉隋文帝开皇十九年朱雀等十六门生芝草〈隋书〉唐太宗贞观十七年安礼门御榻产灵芝五茎又太子寝室中产紫草十四茎并为龙兴凤翥之形又滁州言所部川源遍生芝草〈旧唐本纪〉𤣥宗天宝中有玉芝产于大同殿之柱础一本两茎神光照于殿〈本纪〉肃宗上元中延英殿御座生玉芝一茎三花御制玉灵芝诗〈本纪〉张九龄母丧有紫芝产座侧〈本传〉
　　传记王者慈仁则紫芝生食之令人延年〈孙氏瑞应圗〉王者宠近耆老养有道则芝荚生〈同上〉摇光则陵山𤣥芝生〈春秋运斗枢〉王者徳至草木则芝草生〈孝经援神契〉汉桓帝时芝草生中黄藏府〈东观汉记〉唐贞观十九年李树生芝英赤盖紫光色鲜丽〈唐春秋〉肃宗上元二年皇后奏含晖院生金芝〈同上〉梁大同九年金芝二十八茎生平水署少府卿萧介以闻〈大同起居注〉王者徳至于山则芝实茂〈白虎通〉黄帝以五芝为房宫〈张历〉食芝延年不终与真人同〈瑞令记〉汉建初三年零陵泉陵县女子博寜宅内生芝草五本茎叶紫色〈论衡〉芝草一年三花食之令人眉寿度世栽紫芝者其栽如豆〈并同上〉
　　集武帝之世芝房宝鼎之歌荐于郊庙〈班固西都赋序〉魏文帝青龙元年神芝产于长平之习阳许昌𢎞农中郎蒋充奉表以闻其色丹紫其质光耀上别为三干分为九枝散为三十六茎妥绥连属有似珊瑚之状考圗按谱盖美乎前代矣〈缪袭神芝赞〉濯灵芝于朱柯〈张平子赋〉玉芝含秀而晨敷〈孙绰赋〉煌煌灵芝一年三秀〈嵇康诗〉
　　蓂荚
　　史蓂荚生于阶下随月盈亏依历开落〈晋天文志详见仪象类〉传记尧时瑞草号蓂荚生于阶下每朔日生一叶月半至十五叶自十五日已后日落一叶月终而尽落月小尽则馀一叶厌而不落〈帝王世纪〉蓂荚者叶圆而五色一名历荚圣明之瑞也〈孙氏瑞应圗〉周公辅幼主不矜则蓂荚生〈尚书大传〉周公作乐而治蓂荚生〈尚书中𠉀〉老人星临国则蓂荚生〈春秋运斗枢〉箕星得则蓂荚生〈同上〉王者徳至于地则蓂荚生〈孝经援神契〉按孝经说古太平蓂荚生阶其味酸王者取以调味后以醯醢代之〈风俗通〉黄帝之时有蓂荚者瑞草也葢神灵之嘉应也〈徐整正历〉王者考历得其分度则蓂生于阶荚者树名也〈白虎通〉
　　连理木
　　史汉武帝幸雍得奇木枝旁出复合上异之终军曰众枝内附示无外也殆将有削左衽而𫎇化者〈汉书〉明帝永平十七年树枝内附西南夷慕义贡献西域诸国遣子入待〈后汉〉宋文帝元嘉中有榖栎二树连理〈宋书〉盩厔县献连理树植之宫庭〈隋书〉贞观十八年山南献木连理交错玲珑有同罗目一丈之干并枝者二十馀所〈唐书〉又二十一年玉华宫李树连理隔阔合枝〈同上〉
　　传记王者徳化洽八方合为一家则木连理〈孙氏瑞应圗〉王者不失民心则木连理〈同上〉王者徳至草木则木连理〈白虎通〉连理者或枝还合或两树合拱〈晋中兴证祥说〉
　　集皇树嘉徳风靡云披有木连理别干同枝将承大同应天之规〈曹植魏徳论〉司空咸寜王尹蒲之七年连理生于河之东邑野夫来告且曰吾不知古殆气之交畅也维吾王之徳交畅者有五〈云　云〉殊本连理之柯同荣异陇之禾吾徯之产兹土也久矣愿记颂词长言之于康衢颂曰木何为兮此祥洵厥美兮在吾王愿封植兮永固俾斯人兮不忘〈韩文咸寜王浑瑊也〉
　　朱草
　　子太清之世四时不失其序日月扬 --（‘昜’上‘旦’之‘日’与‘一’相连）光五星循轨则朱草生〈淮南子〉朱草状似小桑才长三四尺枝叶皆赤茎如珊瑚生名山岭石之下刻之汁流如血以玉及金石银投其中立可为丸泥以金投其中名曰金浆以玉投之名曰玉浆服之皆长生也〈抱朴子〉圣人至徳上及太清下及太寜中及万灵则朱草生〈鹖冠子〉
　　史光武时朱草生于水涯〈后汉书〉武帝时朱草生〈晋书〉传记朱草百草之精也圣人之徳无所不至则生〈孙氏瑞应圗〉又曰王者徳无所不通四方有歌咏之声〈大戴礼〉王者徳下究地之原则朱草生〈尚书大传〉帝命周公践祚朱草畅生〈同上〉文命咸得俊乂在官则朱草在郊〈尚书中𠉀〉尧徳清平比隆伏羲故朱草生郊〈同上〉君乘火而王其政讼平则地生朱草〈礼斗威仪〉王者徳洽于地则朱草生食之令人不老〈春秋感精符〉枢星正则朱草生〈运斗枢〉君劝农事无夺民时使之岁不过三日行什一之税进经术之士开通障塞恩及草木则朱草生〈繁露〉王者徳至草木则朱草生〈孝经援神契〉朱草赤色也可以染绛别成黼黻之服则为尊卑之差〈白虎通〉魏文帝欲受禅朱草生于文昌殿侧〈魏略〉
　　嘉禾
　　经唐叔得禾异亩同颖献诸天子王命唐叔归周公于东作归禾周公既得命禾旅天子之命作嘉禾〈亡书序〉诞降嘉种维秬维秠维穈维芑〈诗〉
　　史宣帝元康四年嘉谷𤣥稷降于郡国〈前本纪〉安帝时九真嘉禾生五百六十本七百六十八穂〈后本纪〉鲁恭拜中牟令嘉禾生恭便坐庭中〈本传〉魏文帝欲受禅郡国三嘉禾生〈魏志〉㑹稽南始平言嘉禾生明年改元曰嘉禾〈孙权传〉元帝初藉藁草悉成禾〈晋书〉文帝时醴湖生嘉禾一茎九穂〈宋书〉元嘉三十五年嘉禾生华林园十株七百穂　孝武帝大明元年嘉禾生清暑殿鸱尾中一株六穂〈并同上〉武帝时固始县嘉禾一茎六穂新蔡县又获一茎九穂一茎七穂〈齐书〉开元十九年扬州奏鲁生稲二百一十五顷再稻一千八百顷其粒与常稻无异〈唐书〉太子生之岁豫州献嘉禾乃更名豫〈代宗纪〉宣宗大中二年福建进瑞粟十五茎茎有五六穂〈同上〉郭子仪言寜朔县界荒地十五里有黒禾谷出遍地扫尽经宿复生其禾圎实味甘美臣以为天启圣主先瑞百谷故汉称雨粟周颂来牟岂若瑞禾自出家给人足盖陛下务本重农之应也〈本传〉传记嘉禾五谷之长盛徳之精也文者则异本而同秀质者则同本而异秀此夏殷时嘉禾也〈孙氏瑞应圗〉周时嘉禾三本同穂贯桑而生其穂盈箱生于唐叔之国以献周公曰此嘉禾也太和气之所生焉此文王之徳乃献文王之庙〈同上〉成王有苗异亩同穂王召周公问之对曰三苗为一穂抑天下其和为一乎〈尚书大传〉嘉禾茎长五尺三十五穂〈尚书大𫝊〉神农作耒耜天应以嘉禾〈礼含文喜〉绥五器明五礼则五禾应以大丰〈同上〉人君乘土而王其政升平则嘉谷并生〈礼斗威仪〉尧时嘉禾七茎连三十五穂〈诗含神雾〉璇生得嘉禾液〈春秋运斗枢〉王者徳至于地则嘉禾生〈孝经援神契〉光武生于济阳县舍时有嘉禾一茎九穂县境大熟因名曰秀〈东观汉记〉章帝时嘉禾嘉麦日月不绝〈同上〉梁大同六年始平献嘉禾一茎十七穂〈梁起居注〉嘉禾者大禾之为美瑞者也〈白虎通〉王者徳盛则嘉禾生嘉禾者仁卉也其大盈箱一稃二米国政质则同本而异颖国政文则同颖而异本〈晋证祥说〉
　　集嘉禾六穂我穑曷蓄〈文选〉共穂之禾史不绝书〈同上〉嘉谷顺成灵贶昭格天人合应遐迩〈柳文贺嘉禾表〉植物知仁祥圗应圣灵岳不愆于赞佑燕谷用遂于生成丰稔既均知朔南之被泽休嘉克叶见天地之同和六穂惭称于汉臣异亩耻书于周典〈同上〉
　　丰年
　　经乃亦有秋〈书〉岁则大熟〈金縢〉华黍时和年丰宜黍稷也〈亡诗序〉牧人乃梦众维鱼矣大人占之实维丰年〈诗〉自古有年〈诗〉曽孙之稼如茨如梁曽孙之庾如坻如京乃求千斯仓乃求万斯箱〈诗〉绥万邦屡丰年〈诗〉丰年秋冬报也丰年多黍多稌亦有髙廪〈诗并序〉获之挃挃积之栗栗其崇如墉其比如栉〈诗〉自今以始岁其有〈诗〉自天降康丰年穣穣〈诗〉顺丰年〈周礼〉鲁桓公冬有年注云五榖皆熟为有年也公羊传曰仅有年也〈春秋〉宣公冬大有年注云五谷大熟为大有年公羊传曰大丰年也〈春秋〉三时不害而民和年丰也〈左传〉昔周饥克殷而年丰〈春秋〉譬如农夫是穮是蓘虽有饥馑必有丰年〈同上〉国无道而年谷和熟天赞之也鲜不五稔〈同上〉
　　子乐岁终身饱　乐岁粒米狼戾　富岁子弟多赖〈俱孟子〉风雨常均年谷常丰〈列子〉使物不疵疠而年熟谷〈荘子〉寒暑和节而五谷以时熟〈荀子〉黄帝之治天下风雨节五谷登〈淮南子〉岁时熟而不凶〈同上〉岁星所居而五谷丰昌〈同上〉史五星不失行则年用丰昌〈前天文志〉文帝时天下殷富粟至十馀钱〈史律书〉是以元年膏雨降五谷登此天所以相陛下也〈前贾山传至言〉武帝元鼎五年诏巡祭后土以祈丰年〈本纪〉景星歌云上天布施后土成穣穣丰年四时荣〈礼乐志〉甘露降五谷登此和之至也〈公孙𢎞传贤良䇿〉宣帝元康四年比年丰谷石五钱〈本纪〉百姓安之岁数丰稔榖至石五钱农人少利〈食货志〉诏上帝之祠朕亲奉祀为百姓获丰年焉〈郊祀志〉以四时祠江海为天下祈丰年焉〈同上〉光武建武三年野谷旅登麻菽尤盛〈后本纪〉明帝永平九年大有年〈本纪〉十年诏昔岁五谷登衍今兹蚕麦足收其赦天下十二年岁比登稔百姓殷富粟斛三十〈并同上〉章帝诏増脩群祀以祈丰年〈本纪〉岁星守心年谷丰〈后郎𫖮传〉斗覆丰穣〈隋文帝志〉唐太宗贞观初户不及三百万绢一匹易粟一斗至四年米斗四五钱人行数千里不赍粮民物蕃息〈唐食货志〉五六年频岁丰稔一匹绢易粟十馀斛〈马周传〉𤣥宗海内富实米斗之价十一二青齐间斗才三钱〈食货志〉集忧国愿年丰〈杜诗〉
　　本朝有年秋屡实〈欧阳公〉惟幸岁之穣兹惠岂人力非徒给租调且可销盗贼从今洁釜廪相与饱麰麦　至治臻无事年丰乐有成　丰年气𠉀和　年丰千里无夜惊　嘉瑞奏丰年　归田仍值岁丰穣　老农亦岂知帝力听我歌此丰年诗　相随箫鼔乐丰年〈并同上〉此生已觉各无事今岁仍逢大有年〈东坡〉圣功恵我丰年食未有涓埃可报名〈山谷〉堆场结藁验丰年〈陈后山〉劝相秋郊开稔熟　麦秀知春力时和验岁丰〈并同上〉
　　麒麟
　　经黄帝时麒麟在囿〈书传〉麟之趾振振公子吁嗟麟兮〈诗〉西狩获麟〈春秋〉天不爱道地不爱宝人不爱情故麟在郊薮〈礼〉
　　子麒麟寿千岁〈抱朴子〉叔孙氏子锄商获麟以为不祥〈孔丛子〉王者好生故麒麟逰其郊野〈孙卿子〉麟者𤣥枵之兽阴之精也徳能致之其精毕至〈鹖冠子〉麟之为灵昭昭也〈韩子〉史刳胎杀夭则麟不至也〈史〉章帝时麟五十一见终军从幸雍获白麟一角五蹄〈汉史〉吕光入姑臧时麟见百兽从之光以为瑞〈晋史〉晋愍帝时有白麒麟神玺出于江寜其文曰长寿万年〈晋史〉齐中兴二年宣城内凿井得镂麒麟一枚〈齐史〉蜀王建武成元年麟见璧州永平二年麟见文州三年麟见永泰四年麟见昌州天祐二年有兽入吴兴一角而麟趾〈宋史〉
　　传记麟水精也斗则日无光〈孔演圗记〉麒麟麇身牛尾含仁懐义音中律吕歩中规矩不履生虫不践生草牡曰麒牝曰麟王者之嘉瑞也〈汉苑〉麟牡鸣曰逰圣牝鸣曰归和夏鸣曰扶㓜秋鸣曰养缓〈祥瑞记〉麟一角明海内共一主也〈春秋传〉麟生于火㳺于土故修其母致其子五行之精〈月令传记〉王浚平吴被谤上表曰夫猛兽当涂麒麟恐惧〈晋记〉孔子夜梦丰沛有赤烟颜回子贡往观之至楚西北范氏之庙有刍儿麟伏其前折左足束薪而覆之孔子发薪下麟视孔子趋而往𫎇其耳吐三卷书孔子精而读之〈捜神记〉大道盛兮麟凤逰今非其时兮来何求麟兮麟兮我心忧〈孔子〉使麒麟可得系而羁兮又何以异乎犬羊〈贾子〉皇矣大角降生灵兽视明礼修麒麟来孚春秋既书尔来告就庶士锄商获诸西狩〈蔡邕麟颂〉懿哉麒麟惟兽之伯屏营唐日帝尧保禄天作圣帝享兹万国〈薛综麟颂〉㳺必择地翔而后出徳无不王为之折服〈武昭王麒麟颂〉早闻黄阁画麒麟　众中见毛骨犹是麒麟儿〈杜甫〉
　　本朝麟有趾而不踶仁哉麟哉有角而不抵仁哉麟哉有额而不触仁哉麟哉今之人一朝之忿以触人灭身辱亲呜呼人中有兽兽中有人矣〈山谷麟趾赋〉
　　驺虞
　　经吁嗟乎驺虞〈诗〉武王克殷后散军郊射左射狸首右射驺虞〈礼〉
　　子白虎黑文不践生草不食生物也驺虞之化行则人伦正朝廷治庶类蕃殖蒐田以时则王道成矣〈朱子〉史汉宣帝时东立宗庙告祠仁兽衔肉致于殿前神雀元年诏曰南郡获白虎朕之不明震于珍物〈汉史〉宋元嘉十六年琅邪有虎从驺虞〈宋史〉驺虞吾不知其何物也贾谊以谓驺者文王之囿虞者虞官也然则以之为兽者其出于近世之说乎〈五代史〉
　　传记驺虞如虎五色尾长于身日行千里人君有至信之徳则应之〈山海经〉女华之妃曰扶始升丘见白虎其上有云感以生咎繇〈元命苞〉文王拘羑里散宜生等得白虎以献纣免西伯之难〈尚书大传〉前蜀永平三年驺虞见璧山有二鹿随之〈蜀传〉
　　集驺虞不折生草茎〈梁甫吟〉驺虞不虚来〈李白〉般般之兽乐我君囿白质黒章其仪可嘉旼旼穆穆君子之态盖闻其声今亲其来厥涂靡踪天瑞之征〈司马相如〉孟山有兽仁心为质有道则见非时不出〈白居易赞〉
　　獬豸
　　子尧时有獬廌缉其尾为帝帐
　　史侯思止髙元礼宻教曰上不次用人如问君不识字宜对獬廌不学而能触邪陛下用人安事识字无何后问思止以对后大悦〈史〉獬廌神奇之兽一名任法状如羊古者决讼令之以触不直黄帝时有遗者帝问何食饮曰食荐春夏处水泽秋冬处松柏〈说文〉
　　传记东北荒中有兽如牛一角尾青四足如熊见人鬬则触不直闻人论则咋不正名獬豸一名任法兽〈神异经〉獬豸神羊也〈舆服志〉殿中侍御史朝㑹乘马具服戴黒豸升殿〈百官志〉𤣥宗时富平县产一神羊肉角当顶白毛上捧议者以为獬豸〈酉阳杂爼〉
　　凤凰〈附鸾𬸚𬸦鹓雏神爵〉
　　经箫韶九成凤凰来仪〈书〉凤凰鸣矣于彼髙冈梧桐生矣于彼朝阳　翙翙鸾声〈诗〉羽虫三百六十而凤凰为之长〈礼〉
　　子少皡之立也凤鸟适至故为鸟师〈剡子〉凤鹑火禽阳之精徳能致之其精毕至〈鹖冠子〉昔者三皇凤至于庭三代凤至于门周室凤至于泽〈淮南子〉南方有鸟名鹓雏非梧桐不栖非竹实不食非醴泉不饮〈荘子〉鸾鸟似凤而白缨闻乐则节而舞至则国安寜〈抱朴子〉
　　史黄帝服斋于宫中有大鸟备五色文巢于阿阁〈史〉尧敷政七十载凤凰来巢　舜好生恶杀凤凰巢其树文王凤鸣于岐山〈史〉汉武帝时神爵集郡县因改元神爵　宣帝祀后土鸾鸟集长乐宫〈史〉韩瑗与禇遂良相继去内外以言为讳帝造奉天宫御史李善感始上䟽极言时人谓之凤鸣朝阳〈唐史〉
　　传记周昭王以青鸟之毛为二裘后人得之片羽则准千金〈拾遗记〉石季龙皇后有诏书五色纸着凤口中衔之〈邺中记〉扬雄著太𤣥梦吐白凤〈西京杂记〉萧史与其妻㺯玉吹箫于凤凰台引凤凰至夫妇乘之飞去〈列仙传〉薛元敬与收及徳音齐名世称河东三凤〈唐书〉凤有六象头象天目象日背象月翼象风足象地尾象纬其徳九苞其文五采〈传〉明皇逰月宫见素娥皆皓衣乘白鸾舞于大桂下〈龙城录〉
　　集晨逰紫雾夕饮𤣥霜资长风以举翰戾天衢而逺翔西翥则烟氛閟色东飞则日月腾光〈唐太宗赋〉神鸾垂玉音〈陶潜〉朝鸣昆仑丘夕饮砥柱湍归飞海路逺独宿天霜寒鸾乃凤之族翺翔紫云霓文章辉五色栖在琼树枝灵凤托髙梧凌风何翩翩　凤飞九千仞五章备彩
　　珍〈李白〉一毛生凤鹓〈杜甫〉朝餐琅玕实夕饮玉池津〈江文通〉本朝应升中而降止览徳辉而下之尝逰郊薮讵集藩篱则有扬雄之吐萧史之吹赏僧绰之戏夺荀朂之池〈呉淑赋〉









　　记纂渊海卷四

钦定四库全书
　　记纂渊海卷五　　　　　宋　潘自牧　撰灾异部
　　灾异
　　经古有夏先后方懋厥徳罔有天灾〈书〉伊陟相太戊亳有祥桑谷共生于朝〈亡书序〉髙宗祭成汤有飞雉升鼎耳而雊〈书肜日序〉髙宗肜日越有雊雉〈书〉曰咎征〈书〉天大雷电以风禾尽偃大木斯拔〈金縢〉日月告凶不用其行〈诗〉𤍞𤍞震电不寜不令百川沸腾山冢崒崩髙岸为谷深谷为陵哀今之人胡憯莫惩〈诗〉宣王遇灾而惧侧身修行欲消去之〈诗序〉保章氏命乖别之妖祥以诏救政〈周礼〉孟春行夏令则雨水不时草木早落国时有恐行秋令则其民大疫猋风暴雨总至藜莠蓬蒿并兴行冬令则水潦为败雪霜大挚首种不入仲春行秋令则其国大水寒气总至冦戎来征行冬令则阳气不胜麦乃不熟民多相掠行夏令则国乃大旱暖气早来虫螟为害季春行冬令则寒气时发草木皆肃国有大恐行夏令则人多疾疫时雨不降山林不收行秋令则天多沉阴淫雨早降兵革并起孟夏行秋令则苦雨数来五谷不滋四鄙入保行冬令则草木早枯后乃大水败其城郭行春令则蝗虫为灾暴风来格秀草不实仲夏行冬令则雹冻伤谷道路不通暴兵来至行春令则五谷晩熟百螣时起其国乃饥行秋令则草木零落果实早成民殃于疫季夏行春令则谷实鲜落国多风欬民乃迁徙行秋令则丘隰水潦禾稼不熟乃多女灾行冬令则风寒不时鹰隼早鸷四鄙入保孟秋行冬令则阴气太胜介虫败谷戎兵乃来行春令则其国乃旱阳气复还五谷无实行夏令则其国多火灾寒热不节民多疟疾仲秋行春令则秋雨不降草木生荣国乃有恐行夏令则其国乃旱蛰虫不藏五榖复生行冬令则风灾数起收雷先行草木早死季秋行夏令则其国大水冬藏殃败民多鼽嚏行冬令则国多盗贼边境不寜土地分裂行春令则暖风来至民气懈惰师兴不居孟冬行春令则冻闭不宻地气上泄民多流亡行夏令则国多暴风方冬不寒蛰虫复出行秋令则雪霜不时小兵时起土地侵削仲冬行夏令则其国乃旱氛雾冥冥雷乃发声行秋令则天时雨汁𤓰瓠不成国有大兵行春令则蝗虫为败水泉咸竭民多疥疠季冬行秋令则白露早降介虫为妖四鄙入保行春令则胎夭多伤国多固疾命之曰逆行夏令则水潦败国时雪不降冰冻消释〈记月令〉沙麓崩〈春秋〉梁山崩　无冰　陨石于宋五六鹢退飞过宋都　十二月陨霜不杀草李梅实　雨水冰　十月陨霜杀菽〈春秋〉齐侯田于贝丘见大豕从者曰公子彭生也公怒射之豕人立而啼　初内蛇与外蛇鬬于郑南门中内蛇死六年而厉公入申𦈡曰妖由人兴也人无衅焉妖不自作人弃常则妖兴　晋文公卒殡于曲沃柩有声如牛有蛇出自泉宫入于国如先君之数　石言于晋魏
　　榆晋侯问于师旷对曰作事不时怨讟动于民则有非言之物而言　王子朝用成周之宝圭于河津人得诸河上阴不佞拘得玉者取其玉将卖之则为石　有鸜鹆来巢师已曰吾闻童谣有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯征褰与襦鸜鹆之巢逺哉遥遥裯父丧劳宋父以骄鸜鹆鸜鹆往歌来哭是年昭公孙于齐　楚王有疾是岁有云如众赤乌夹日以飞周太史曰其当王身乎若禜之可移于令尹司马王曰除腹心之疾而置诸股肱何益遂弗禜　天反时为灾地反物为妖人反徳为乱乱则妖生〈并左传〉
　　史凡天变过度乃占国君强大有徳者昌弱小饰诈者亡太上修徳其次修政其次修救其次修禳〈史天官书〉国家将有失道之败而天乃先出灾异以谴告之不知自省天出怪异以警惧之尚不知变而伤败乃至〈董仲舒传〉汉惠帝宜阳雨血〈汉书〉汉武帝建元四年有风赤雨血　汉成帝即位封五舅其日黄雾四塞　哀帝时山阳雨血大者如钱小者如麻〈汉书〉夫灾变之发皆所以明教戒也惟率礼修徳可以胜之〈晋志〉晋愍帝建兴二年雾着人如墨〈晋书〉晋孝武帝京都地生毛〈同上〉后魏世宗正始二年夜阴雾四塞初黒后赤〈北史〉梁武帝大同元年雨土二年又雨黄尘如雪览之盈掬〈梁书〉梁大同二年雨灰色黄〈隋书〉梁简文帝时雨黄沙隋文帝开皇六年京师雨毛如马尾〈并同上〉君子见其变则知天之所谴告恐惧修省而已〈唐志〉唐太宗贞观八年陇右山崩大蛇屡见虞世南曰妖不胜徳惟务徳可以销变〈唐书〉
　　传记武王伐殷得二大夫问曰殷有妖乎其一人曰有殷国尝雨石六月雨雪其一人曰是非殷国之大妖也殷君喜杀人喜以人饴虎喜割人心喜杀孕妇喜杀人之父孤人之子喜刑祸喜以信为欺欺者为忠喜田猎毕弋走狗饰马喜修池䑓宫室喜为酒池糟丘喜听䜛用誉无功赏无罪诛此殷国之妖也〈六韬〉赵简子问于翟封馀曰吾闻翟雨谷三日雨血三日牛生马马生牛信乎对曰此非翟之灾也其君㓜弱其大臣比党以求爵禄其百官肆断而无常其政令不竟而数改此其妖也〈说苑〉燕伐齐齐湣王出走楚使淖齿救齐淖齿谓王曰夫千乘博昌间地方数百里雨血霑衣嬴博之地拆至泉有人当阙而哭求之不得王悉知之乎王曰不知淖齿曰天地人皆以告矣而王不知何得无诛遂杀湣王〈战国䇿〉天灾地妖所以警人主也梦寐证怪所以儆人臣也灾妖不胜善政怪梦不胜善行〈家语〉貌之不恭厥咎狂厥极恶时则有龟孽鸡祸言之不从厥咎僣厥极忧时则有诗妖介虫之孽时则有犬祸视之不明厥咎豫厥极疾时则有草妖裸虫之孽聴之不聪厥咎急厥极贫时则有鼓妖豕祸思之不睿厥咎雺厥极凶短折时则有脂夜之妖时则有华孽牛祸皇之不极厥咎雺厥极弱时则有射妖龙蛇之孽时则有马祸时则有日月乱行星辰逆行〈尚书大传〉凡有所害谓之灾无所害而异于常谓之异〈洪范传〉
　　日食
　　经乃季秋月朔辰弗集于房瞽奏鼓啬夫驰庶人走注云集合也不合则日食可知〈书〉十月之交朔日辛卯日有食之亦孔之丑　此日而食于何不臧〈诗〉男教不修阳事不得谪见于天日为之食是故日食则天子素服而修六官之职荡天下之阳事〈记昏义〉日有食之　日有食之既〈春秋〉庄公十五年六月辛未朔日有食之鼓用牲于社非常也注云非常鼔之月长历推辛未实七月朔置闰失所故致月错〈左传〉惟正月之朔慝未作日有食之于是乎用币于社伐鼓于朝注云正月夏之四月周之六月而传云惟者明此月非正阳月也　士文伯曰国无政不用善则自取谪于日月之灾　梓慎曰二至二分日有食之不为灾日月之行也分同道也至相过也其他月则为灾阳不克也〈并同上〉日有食之以朱丝禜社或曰胁之或曰为暗恐犯之故禜之社者土地之主日者土地之精上敷于天而犯日故朱丝禜之助阳抑阴〈公羊〉天子救日置五麾陈五兵五鼓诸侯置三兵三鼓大夫击柝凡有声皆阳事也以厌阴气也〈穀梁〉日月之食人皆见之更也人皆仰之〈论语〉
　　子麒麟鬬则日月食〈淮南子〉
　　史日者徳也故日蚀则修徳〈汉书〉汉文帝二年日有食之诏曰人主不徳布政不均则天示之灾以戒不治乃谪见于天罪孰大焉其悉思朕之过失〈前本纪〉元帝永平二年日蚀诏气邪岁増侵犯太阳〈本纪〉哀帝初鲍宣上书今日蚀于三始陛下深自内责避正殿举直言求过失天心同人心人心悦则天意得矣〈列传〉迺正月辛丑朔日有食之变见三朝之㑹上天聪明苟无其事变不虚生臣闻师曰天佑与王者故灾异数见以谴告之若不畏惧有以塞除而轻忽简诬则凶罚加焉〈孔光传〉黄琬祖父香为魏郡守时日蚀而京师不见魏郡乃表日蚀之状帝问日蚀多少香久而无对琬年六岁在傍曰何不言日蚀之馀如月之初遂用其言答诏〈本传〉刘宠郑𢎞徐昉赵喜虞延并为三事以日蚀免官〈汉书〉唐𤣥宗开元二年二月朔太史奏太阳应亏不亏姚崇表贺〈通鉴〉
　　集陛下敬畏天命克已修身自辰至巳当亏不亏转见明朗〈韩文贺穆宗表〉
　　本朝仁宗康定元年皇祐元年嘉祐四年神宗临寜元年皆正旦日食〈㑹要〉赫赫初出咸池中浴光洗迹生天东不觉有物来晦昧团圎一片如顽铜前时虾蟆食尔妃天下戢戢无有忠责骂四方谁胆大仰头愤愤惟卢仝老鸦居处已自穏三足鼎峙何乖慵而今有嘴不能
　　噪而今有爪不能攻任㸔怪物翳天眼方且省事保尔躬日月与物固无恶应由此鸟招祸凶〈并梅圣俞诗〉
　　月食
　　经月盈则食〈易〉彼月而食则维其常〈诗〉妇顺不修阴事不得谪见于天月为之食故月食则后素服而修六宫之职荡天下之阴事〈记昏义〉
　　子月望日夺其光月十五日与日相望东西中绝则月食夺光也〈淮南子〉
　　史晋永嘉元年月蚀赤如血
　　传记秦胡亥立日月薄蚀荧惑袭月〈说苑〉月蚀后自提鼓阶前把槌击鼓者三中良人诸御者宫人皆击柝救之月已食后乃入斋服素缟三日不从乐以应其祥〈荆州记〉集烂银盘从海底出出来照我茅屋东天色绀滑凝不流冰光交贯寒曈昽初疑白莲花浮出龙王宫八月十五夜比并不可双此时怪事发有物吞食来轮中轮如壮士斧斫壊桂似雪山风拉摧百錬镜照见胆平地埋寒灰火龙珠飞出脑却入蛤蚌胎捶环破璧眼㸔尽当天一搭如煤炲磨灭踪迹须臾间便似万古不可开〈玉川月食诗〉
　　本朝有婢上堂来白我事可惊天如青玻璃月若黒水精时当十分圎只见一寸明主妇煎饼去小儿敲镜声此虽浅近意乃重补救情夜深兔窟出众星随西倾〈梅圣俞〉
　　星变
　　经荘七年夏恒星不见夜明也星陨如雨与雨偕也〈左传〉僖十六年陨石于宋五陨星也　文十四年有星孛入于北斗周内史曰不及七年宋齐晋之君皆将死乱昭十年有星出于婺女禆灶曰七日戊子晋侯将死十七年有星孛于大辰西及汉申须曰彗所以除旧布新也〈并春秋左传〉二十六年齐有彗星齐侯使禳之晏子曰无益也天之有彗也以除秽也君无秽徳又何禳焉若徳之秽禳之何益〈同上〉
　　子鲸鱼死而彗星出〈淮南子〉
　　史五星五星所行合散犯守历陵鬬蚀彗孛飞流皆阴之精本于地而发于天也〈前天文志〉孝昭元始中太白入太微太微者天庭也法曰国恐有诛建始四年荧惑逾岁星占曰荧惑与岁星鬬有病君饥岁而后旱伤麦民食榆皮　绥和二年荧惑守心丞相翟方进欲塞灾异自杀〈同上〉彗孛秦始皇十五年彗星四见长或竟天〈史记〉汉武元封元年有星茀于东井后十馀日有星茀于三能〈音台〉望气王朔言𠉀独见其星出如瓠有司皆曰陛下封禅天其报徳星云〈史记〉哀帝建平二年彗星出牵牛〈汉书〉献帝建安二十三年彗星晨见东方日夕出西方〈后汉〉天狗天狗状如大奔星有声其下止地类狗破军杀将〈史记〉孝昭元年牂云如狗赤色长尾三枚〈前天文志〉成帝绥和元年天有星隠如雷声有流星如缶长十馀丈郡国皆言为王者失势诸侯起伯之异〈汉书〉哀帝建平元年有物着天白广如一疋布西南行声如雷一刻止曰天狗〈同上〉北齐孝昭皇建二年天狗下于郿山于其下讲武厌之帝将至有兔惊马坠死〈隋书〉炀帝大业十二年有大流星如斗出王良阁道声如颓墙其日又有大流星如瓮出羽林有声〈同上〉枉矢枉矢类大流星蛇行而苍黒望之如有毛羽〈史天官书〉晋武帝元康四年枉矢北行竟天之半〈晋书〉齐东昏侯永光三年枉矢昼见西方长十馀丈〈隋书〉蚩尤旗蚩尤之旗类彗而后曲象旗见则王者征伐四方〈史天官书〉魏嘉平四年白气经天司马景王问王肃肃曰此蚩尤之旗也东南其乱乎〈魏志〉营头晋惠帝太和二年星昼流矢北下光变有声如雷占曰为营首其下有大乱流血〈晋书〉
　　传记五星人君不仁春杀无辜则岁星失度人君薄恩无义懦弱不胜任则太白失度人君内无仁义外多华饰则镇星辰星失度〈京房五星占〉彗孛彗星为欃枪〈尔雅〉彗星者天之旗〈河圗〉五星散为五色之彗〈同上〉赤彗火精如火耀长七尺〈运斗〉彗星在北斗祸大起在三台臣害君在太微君害臣在天狱诸侯作祸彗行所指其国大恶〈孝经〉天狗太白散为天狗主𠉀兵〈河圗〉七国之兵战扵梁地故天狗先降梁叠见以其象也狗者守御之也所降以惑守御也〈洪范传〉金门之山有赤犬名曰天狗其所下者起兵〈山海经〉两敌相望其云气如牛马状头低尾仰曰天狗勿与战也〈兵书〉枉矢辰星散为枉矢流所射刑诛〈河圗〉枉矢者弓矢之象也枉矢之所触天下之所伐灭亡之象也〈洪范传〉枉矢或南或北无聚众伐战国〈春秋〉蚩尤旗荧惑散为蚩尤旗主惑乱〈河圗〉蚩尤冢在东郡寿张县阙乡城中髙七丈民常十月祠之有赤气出如绛名曰蚩尤旗〈皇览墓记〉
　　雷变
　　经秋大熟未获天大雷电以风〈书〉烨烨震电不寜不令〈诗〉隠九年春大雨震电公羊传云记异也〈春秋〉僖十五年震夷伯之庙左传云于是展氏有隠慝焉〈同上〉
　　史晋荘伯八年无云而雷〈史记〉秦二世时无云而雷是岁陈胜起兵天下乱　汉昭帝五年十一月大雷震　成帝元初元年夏无云而雷光耀四照昏乃止〈前汉书〉安帝永初六年十月郡国大雷延光四年十月郡国凡三十雷〈后汉〉桓帝建和三年雷震宪陵寝屋　献帝初平四年无云而雷〈后汉〉呉孙亮建兴初十二月大风雷〈晋书〉晋惠帝太安二年八月天中裂为二无云而雷〈同上〉后魏太祖天赐六年震天安殿东序帝恶之以冲车攻殿东西两序屋毁之〈北史〉隋文帝开皇十二年无云而雷〈隋书〉唐太宗贞观十一年震乾元殿前槐树〈唐书〉
　　传记人君制用节度即风雷以节暴行威福即雷霆杀人〈京房易传〉人君行政事民不恐惧故致洊雷之变　天冬雷地必震教令挠则冬雷民饥〈同上〉臣僣奢下犯主则雷电击朝〈河圗〉霹雳击于宫殿者妃后争政　王言不从革而秋多霹雳霹雳者金气也其音商故应之〈并春秋繁露〉集巫山冬可怪昨夜有奔雷〈杜诗〉龙蛇不成蛰天地划争回〈同上〉
　　雨雹
　　经大雨雹〈春秋〉季武子问于申丰曰雹可御乎对曰圣人在上无雹虽有不为灾古者日在北陆而藏兵西陆朝觌而出之今藏川池之冰弃而不用风不越而杀雷不发而震雹之为灾谁能御之〈左传〉
　　子景帝二年秋雨雹大者五寸永初三年夏河中县大雨雹如杯棬大或如斗杀畜牲雉兔折树木〈孔丛子〉史周孝王七年厉王生冬大雹牛马死江汉俱冻〈史记〉汉武元封三年冬雨雹大如马首〈前汉〉宣帝大始中山阳济阳雨雹如鸡子深二尺五寸杀飞鸟牛马皆死　成帝时楚国雨雹大如斧飞鸟死　王莽时雨雹杀牛羊〈并同上〉安帝初元四年郡国三雨雹大如鸡子杀六畜　献帝初平四年扶风雹大如升杀人〈后汉〉晋武帝时五月雨雹伤禾麦壊屋　惠帝时六月雨雹深三尺　元帝时风雹杀人　明帝时京师大雨雹燕雀死　穆帝时六月雨雹大如升〈晋书〉宋元嘉三十年盱眙雨雹大如鸡子〈宋书〉梁武帝大通年四月雨雹〈隋书〉陈宣帝大建二年六月大雨雹十年四月又大雨雹〈同上〉
　　传记阳之专气为雹阴之专气为霰〈大戴礼〉盛阳雨水温暖而汤热阴气胁之不得入则转而为雹〈洪范〉雹下尽树木枝害五谷者君赋敛刻民〈京房易传〉汉文帝后元年雨雹如桃李深三尺〈白虎通〉刘居中至嵩山有大蜥蜴数百人以食食之一日聚绕水盆边各就取水才入口即吐雹俄顷累累满地忽震雷一声起皆失去明日人言昨午雨雹大作乃知蜥蜴所为〈夷坚志〉
　　本朝熙寜中河州雨雹大者如鸡卵小者如莲芡或如人头耳目口鼻皆具无异镌刻次年王师平河州蕃戎授首者甚众岂克胜之符预告耶〈欧阳公〉
　　地震
　　经地震〈春秋〉南宫极震苌𢎞谓刘文公曰周之亡也其三川震今西王之大臣亦震天弃之也东王必大克〈左传西王谓王子朝也东王敬王也〉
　　史周幽王二年三川震太史伯阳甫曰周将亡矣昔伊洛竭而夏亡河竭而商亡今周如二代之季其川源又塞塞必竭川竭山崩国亡之证也〈史记〉鲁文公九年地震刘向以为周㐮王失道楚穆王商臣杀父成王臣下强盛将动为害〈前五行志〉鲁㐮公十六年地震其后崔氏专齐栾盈专晋良霄倾郑阍杀呉子燕逐其君楚灭陈蔡昭公十九年地震刘向以为是时季氏将有逐君之变昭公三十三年地震刘向以为是时周景王崩刘子单子立王子猛尹氏立王子朝　哀公二年地震仲尼见弃而季氏强〈并同上〉汉惠帝时地震陇西压四百馀家　武帝时地震压杀人　宣帝时地震河南以东四十九郡北海琅琊壊祖宗庙城郭杀六千人后又京师地震至北边郡国三十馀壊城郭杀四百馀人　元帝建昭四年蓝田地震沙石流拥潭水安陵岸崩拥水逆流〈前汉〉光武时地震裂　和帝时郡国十三地震　顺帝时频地震岸崩及地陷　冲帝时京师地震三郡沙拥土裂　桓帝时京师地震又震宪陵寝屋　灵帝时地震海水溢又震鸿都府门　献帝时雍州地频震〈后汉〉魏明帝时京师地震揺动屋瓦　晋武帝时频岁地震　惠帝元康四年郡国地震淮南洪水出或山崩地陷壊城府杀百馀人　元帝大兴元年频地震或水涌山崩杀人〈晋书〉宋孝武大明元年地震有声自河北来鲁郡山揺地动彭城女墙四百八十丈坠屋倾兖州地裂泉涌二年不已〈宋书〉梁武太清二年侯景举兵反于豫州登坛㰱血之地震三年地再震〈隋书〉隋文帝开皇二十年废太子勇以晋王广为皇太子将册之夜烈风大雪地震山崩人舎多壊杀人〈同上〉
　　传记地动阴有馀〈京房易占〉周文王寝病五日而地动东西南北不出国郊百吏皆请曰臣闻地之动为主也群臣皆悲曰请移之兴事动众以増国城文王曰我必有罪故天示此罚我今动众以増国城是重吾罪不可无㡬瘳疾也〈韩诗外传〉
　　本朝民甍函鼓舞禁堞强崩离坐骇市声死立怖人足踦坦途重车偾急𫝊壮马欹陵阜动抚手砾块当扬 --（‘昜’上‘旦’之‘日’与‘一’相连）箕停污且乱浪僵木无静枝众喙不暇息杳嶂惊欲飞踊搭撼铎碎安流荡舟疲倒壶丧午漏颠巢骇眠鸱居人眩眸子行客劳触儿南北顿倏忽西东播戎夷众蛰不安土群毛难丽皮惊者去靡所朴或如见挤轰雷下檐瓦决玉倾仓粢双颠太室吻四跃宸庭螭万宇变旋室百城如转机念此大菑患必由政瑕疵〈苏叔子才美聫句〉
　　水菑
　　经汤汤洪水方割荡荡懐山㐮陵浩浩滔天下民其咨〈书〉洚水警予〈大禹谟〉洪水滔天浩浩懐山㐮陵下民昏垫〈益稷〉鲧堙洪水〈洪范〉洪水茫茫〈诗〉大水〈春秋〉凡平原出水为大水〈左传〉宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱〈左传〉子当尧之时洪水横流汎滥于天下〈孟子〉水逆行汎滥于中国蛇龙居之民无所定下者为巢上者为营窟〈孟〉古者水为民害禹凿龙门辟伊阙平治水土使民得陆处往古之时四极废九州裂水浩漾而不息于是女娲
　　积芦灰以止淫水〈淮南子〉
　　史秦武王三年渭水赤三日昭王三十四年渭水大水三日〈史记〉髙后三年汉中南郡河阳大水流数万家〈前五行志〉山东被水灾民多饥乏于是天子遣使虚郡国仓廪以赈贫〈货志〉昭帝诏迺者民被水灾颇匮于食朕虚仓廪使使者赈乏〈汉武帝〉桓帝永兴三年彭城泗水溢流永寿元年洛水溢至津城门漂流人物　献帝建安二年汉水溢害人物　公沙穆锐思洛下推歩之术永寿元年大水三辅以东无不漂没穆明晓占𠉀乃预告令民姓徙居髙地故𢎞农人独得免灾〈后汉〉任文公巴郡人也为治中从事时天大旱白刺史曰五月一日当有大水其变卒至不可防救宜令民吏预为其备刺史不聴文公独储大船百姓颇有防者其日旱烈至日中云起须臾雨至晡时湔水涌起十馀丈突壊庐舎所害数千人〈同上〉建武十年雒水出造津城门或欲筑塞之陈宣谏曰昔王尊正身金堤水退况圣主耶言未绝而水去〈范晔后汉书〉传记君湎于酒淫于色贤人潜国家危厥异流水赤〈京房易占〉哀帝延平六年河东河化为血元初二年颍川㐮城临水化为血不流〈崔豹古今注〉
　　集洪泉极深何以窴之〈楚词天问〉天网浡潏为凋为瘵洪涛澜汗万里无际长波涾𣵺迤延八裔〈木华海赋〉秋阴欺白日泥潦不少干河堤决东都老弱随惊湍　䟽决须有赖懐㐮信可畏　尧呼大水浸十日不惜万国赤子鱼头生　暮宿投民村髙处水半扉篙舟入其家暝闻屋中唏〈韩集〉
　　本朝方夏潦之流也云蒸雨泄雷电发越江湖为一后土冒没舟行城郭鱼龙入室〈东坡秋阳赋〉岂知下土人水涝没襟裾出门愁浩𣺌闭户恐为潴墙壁豁四达幸家无贮储压溺委性命焉能顾圗书乃知生尧时未免忧为鱼扰扰泥淖中无异鸭与猪〈欧阳公〉我行都是退之诗真有人家水半扉千顷桑麻在船底空馀石髪挂鱼衣〈东坡〉车马无复见纷纷操筏榔新秋忽已晴九陌尚汪洋不知京国喧谓是江湖乡　龙卷鱼虾并雨落人随鸡犬上墙眠　坐观入市卷闾井吏民走尽馀王尊　入城相对如夣寐我亦幸免为鱼鼋〈并同上〉束湿炊悬釡翻床补壊壁〈陈后山〉
　　火灾
　　经若火之燎于原不可向迩其犹可扑灭〈书〉齐大灾〈春秋〉西宫灾　成周宣榭火左传曰人火之也凡火人火曰火天火曰灾　新宫灾三日哭　宋灾　陈灾　宋卫陈郑灾雉门及两观灾　桓宫僖宫灾　亳社灾　㐮九年宋灾乐喜为司城伯氏司里火所未至彻小屋涂大屋陈畚挶具绠缶备水器量轻重蓄水潦积土涂巡丈城缮守备表火道祝宗用马于四墉祀盘庚于西门之外晋侯问于士弱曰吾闻之宋灾于是乎知有天道何故对曰古之火正或食于心或食于咮以出内火是故咮为鹑火心为大火陶唐氏之火正阏伯居商丘〈商丘分野之辰辰火主火也〉祀大火而火纪时焉相土因之故商主大火商人阅其祸败之衅必始于火是以日知其有天道也〈宋商之后也左传〉三十年或叫于宋太庙曰嘻嘻出出鸟鸣于亳社如曰嘻嘻甲午宋大灾宋伯姬卒待姆也〈待姆不来而死于火〉昭十七年有星孛于大辰西及汉申须曰彗所以除旧布新也今除于火火出必布焉诸侯其有火灾乎梓慎曰往年吾见之是其证也火出而见今兹火出而章其居火也必矣若火作其在宋卫陈郑乎宋大辰之虚也陈太皥之虗也郑祝融之虚也皆火房也星孛及汉汉水祥也卫颛帝之虚也故为帝丘其星为大水水火之牡也其以丙子若壬午作乎水火所以合也郑禆灶言于子产曰宋卫陈郑将同日火若我用瓘斝玉瓉郑必不火子产弗与十八年五月火始昏见丙子风梓慎曰是谓融风火之始也七日其火作乎壬午宋卫陈郑皆火禆灶曰不用吾言郑又将火子产曰天道逺人道迩灶焉知天道是亦多言矣岂不或信遂不与亦不复火火作之明日禳火于𤣥冥回禄祈于四鄘　哀三年司铎火火逾公宫桓僖灾南宫敬叔至命周人出御书子服景伯至命宰人出礼书校人乘马巾车脂辖百官备府库谨守官人肃给济濡帷幕郁攸从之𫎇葺公室自太庙始外内以悛公父文伯至命校人驾乘车季桓子至御公立于象魏之外命救火者伤人则止财可为也命藏象魏曰旧章不可忘也富父槐至曰无备而官办者犹拾渖也于是乎去表之藁道还公宫孔子在陈闻火曰其桓僖乎〈左传〉
　　子失火而遇雨失火则不幸遇雨则幸也故祸中有福趋夫救火者汲水而赴之或以瓮瓴或以盆盂其方员锐椭不同盛水各异其于灭火均也〈淮南子〉
　　史汉武时河内失火烧千馀家上使汲黯视之〈前汉〉晋太子遹惠帝长子也宫中尝夜失火武帝登楼望之太子时五岁牵帝裾入暗中曰暮夜仓卒宜备非常不宜令照见人也帝由是奇之　武库火张华惧变列兵固守然后救之累代之宝及汉祖斩蛇剑王莽头孔子履等尽焚焉　佛圗澄尝与石季龙升中䑓澄忽惊曰幽州当火灾仍取酒噀之久而笑曰救已得矣季龙遣验幽州云火从西门起西南骤雨灭之雨亦颇有酒气〈晋书〉传记古初遭父䘮未葬邻人失火及初舍棺不可移冒火伏棺上火乃灭〈东观汉记〉晋平公藏宝之䑓烧救火三日三夜乃胜之公子晏贺曰臣闻王者藏于天下诸侯藏于百姓农夫藏于囷庾商贾藏于箧匮今百姓乏于外而赋敛无已皇天降灾是君之福也〈韩诗外传〉刘昆为江陵令民有火灾昆向火叩头即霈然下雨〈陈留耆旧传〉郑𤣥年十七在家见大风起诣县曰某时当有火灾宜祭爟神广设禁备时火果起而不为害〈别传〉栾巴为尚书正朔大㑹巴得酒不饮西南噀之有诏问巴巴曰臣本县成都都市大失火故因酒为雨以灭火驿至果如其言〈列仙𫝊〉糜竺尝从洛阳归有好新妇从求寄载行二十馀里谢竺曰我天使也当往烧东海糜竺家感君见载故以相语君快去我缓行竺乃急行达家使出财物日中而火大发〈搜神记〉
　　集永州多火灾人无安处老弱燔死晨不爨夜不烛盖类物为之者讹言相惊云怪鸟莫实其状山海经云有鸟如鹤一足赤文白嘴其名曰毕方见则其邑有讹火若今火者其可谓讹欤而人有以鸟传者其毕方欤遂令邑中状而圗之禳而磔之为之文而逐之〈柳文〉朝储清以聫邃兮夕荡覆而为灰焚伤羸老兮炭死童孩叫号隳突兮戸骇人哀袒夫狂走兮倏忽往来郁𭣣孽暴兮混合恢台民气不舒兮僵踣颠颓休炊息燎兮反复灰煤门甍晦黒兮启伺奸回〈柳〉中宵焚九庙云汉为之红〈杜诗〉讹火急生煆〈柳诗〉
　　本朝半夜人呼急横空火气浮天遥殊不辨风急已难收暁入陈仓县犹馀卖酒楼烟煤已狼籍吏卒尚呀咻〈东坡〉
　　旱暵
　　经僣常旸 --（‘昜’上‘旦’之‘日’与‘一’相连）若〈书〉旱既太甚蕴隆虫虫〈诗〉旱既太甚则不可推　旱既太甚则不可沮赫赫炎炎云我无所　旱既太甚涤涤山川旱魃为虐如惔如焚　旱既太甚黾勉畏去胡寜瘨我以旱𢡚不知其故〈诗〉如彼岁旱草不溃茂〈召旻〉舞师教皇舞帅而舞旱暵之事〈周礼〉司巫若国大旱则帅巫而舞雩　女巫旱暵则舞雩〈周礼〉岁旱缪公召县子而问焉曰天久无雨吾欲暴尪而奚若曰天则不雨而暴人之疾子虐无乃不可乎然则吾欲暴巫而奚若曰天则不雨而望之愚妇人于已求之母乃已䟽乎徙市则奚若曰天子崩巷市七日诸侯薨巷市三日为之徙市不亦可乎〈记檀弓〉大旱〈春秋〉不雨　自十二月不雨至于秋七月　自正月不雨至于秋七月　僖三年自十月不雨至于五月不雨旱不为灾也　二十一年大旱公欲焚巫尪臧文仲曰非旱备也脩城郭贬食省用务穑劝分此其务也巫尪何为天欲杀之则如勿生若能为旱焚之滋甚　卫大旱卜有事于山川不吉甯庄子曰昔周饥克殷而年丰今邢方无道诸侯无伯天其或者欲使卫讨邢乎师兴而雨　郑大旱使屠系有事于桑山斩其木不雨子产曰有事于山艺山林也而斩其木其罪大矣夺之官邑〈左传〉闵雨者有志乎民者也〈榖梁〉子七八月之间旱则苗稿矣　若大旱之望云霓也若大旱之望雨也〈孟子〉大旱金石流土山焦〈荘子〉汤之救旱也素车白马布衣身婴白茅以身为牲〈尹子〉晋平公使师旷奏清角师旷不得已而鼓一奏之有云从西北方起再奏之大风起大雨随之晋国大旱赤地三年〈韩子〉史共和十四年大旱火焚其屋伯和篡立故有大旱〈史记〉武帝元封年夏旱公孙卿曰黄帝时封则天旱乾封三年上乃下诏曰天旱意乾封乎〈封禅书〉宣帝本始三年夏大旱东西数千里　东海有妇养姑甚谨姑自经死姑女告吏云妇杀我母于公争之不能得太守竟论杀孝妇郡中枯旱三年〈前汉〉献帝兴平元年秋三辅旱人相啖食〈后汉〉晋永嘉初大旱河洛汉皆可渉　晋元帝斩淳于伯于建康市刑者以刀拭柱血皆上流于是大旱三年〈晋书〉宋孝武时频岁大旱人饥死者十有六七〈宋书〉隋炀帝时大旱人疫死者如山〈隋书〉宪宗时江淮浙东旱遣使分道赈贷〈唐书〉
　　传记水干土则大旱　旱之言悍也骄阳蹇所至也〈春秋考异〉南方有人长二三尺袒身而目在顶上走行如风名曰魃所见之国大旱〈神异经〉齐大旱景公欲祠灵山晏子曰夫灵山以石为身以草木为毛髪天不雨髪将焦身将热彼独不欲雨乎祠之何益公曰吾欲祠河伯可乎晏子曰河伯以水为国以鱼鳖为民天久旱百川将竭国亡民将灭矣彼独不欲雨乎祠之何益公曰奈何晏子曰公试避宫殿曝露与山河共忧其幸而雨景公曝露三日果大雨〈晏子春秋〉岁旱旱草先生旱草者蒺蔾也〈师旷占〉汤大旱七年雒川竭煎沙烂石于是祀山川祝曰政不节与民失职与苞苴行与䜛夫昌与宫室崇与女谒盛与何不雨之甚也〈说苑〉
　　集旱有三曰天旱国旱人旱曷为天旱蹇阳肆㐫下土祗谨虽六七岁黎民不饥曷为国旱君道炽灾徳涸仁枯贪风暴气蒸为时疠曷为人旱邦毁其政吏贼其行千里人心燥不为阴夫天旱求诸仁仁洽而时丰国旱求诸徳徳润而泽流人旱求诸政政清而俗阜今货逰于上刑黯于下百姓焦愁结成狠暑所谓人旱也邦守不清其政而逮龙贷雨于何可兾乎〈文粹〉维兹之旱兮其谁之由我知其端兮风伯是尤山升云兮泽上气雷鞭车兮电摇⿰雨寖寖兮欲坠风伯怒兮云不得止云屏屏兮吹使醨之气将交兮吹使离之铄之使气不得化寒之使云不得施〈韩讼风伯〉昔闻草木焦今睹沙石烂〈何逊〉退藏恨雨师健歩闻旱魃前圣欲焚巫武王亲救暍　真龙意寂寞土梗空俯偻暴尪成前闻鞭巫非稽古〈杜诗〉本朝方炎夏之隆蒸兮闵时泽之不濡冦乘时而行虐兮盗威烈乎阳乌驾毕方而骖荧惑兮回禄为其前驱烬所及于一燎兮何有瓦石与璠玙丰隆致其微阴兮飞廉荡覆而无馀野曈曈而扬 --（‘昜’上‘旦’之‘日’与‘一’相连）尘兮何萧艾之纷敷应龙矫首于下泽兮仅自免于槁枯鸟呀咮而忘飞兮兽逃穴而深居〈张文潜赋〉旱野渴天泽〈欧阳公〉安得梦随霹雳车马上倾倒天瓢翻〈东坡〉我来秋日午旱久石床温安得云如盖能令雨㵼盆　岁旱泉水竭枯萍粘破块〈并同上〉未须丘垤占鸣鹳只要朝廷起卧龙〈山谷〉
　　蝗螟
　　经去其螟螣及其蟊贼无害我田稚田祖有神秉畀炎火〈诗〉螟　螽　有蜚　蝝生　文三年雨螽于宋坠而死也〈左传〉雨螽于宋外灾不书此何以书灾甚也其灾甚柰何茅茨尽也〈穀梁〉
　　史汉平帝时蝗诏使者捕蝗人能捕蝗诣吏者以石斗受钱〈前汉〉鲁恭为中牟令蝗不入境〈后本传〉宋均为九江守山阳楚沛多蝗至九江辄散〈本𫝊〉贞观间京畿旱蝗食稼唐太宗在苑中掇蝗欲吞之曰寜食吾之肺肠是岁蝗不为患〈通鉴〉开元山东大蝗姚崇奏请捕蝗卢懐慎以为杀蝗太多恐伤和气崇曰昔楚王吞蛭而愈疾孙叔敖杀蛇而获福今蝗幸可驱若縦之谷且尽如百姓何若使杀蝗有祸崇请当之〈唐书〉
　　传记食苗曰螟食叶曰螣食根曰蟊食节曰贼〈尔雅〉蝗螽也一曰蝻一名蝝〈说文〉蝗虫腹下有梵字〈杂爼〉马援为武陵守郡有蝗化为鱼虾〈东观汉记〉
　　集始自两河及三辅荐食如蚕飞似鱼〈白乐天〉
　　本朝祥符九年飞蝗过京城执政有袖死蝗上进者于是率百官贺王旦不可于是二府方奏事飞蝗蔽天上曰使百官方贺而蝗若此岂不为天下笑耶〈通鉴〉赵抃守青州时山东旱有蝗自青齐来及境遇风退飞堕水而尽〈言行录〉蝇头出土不急捕羽翼已就功难施只惊群飞自天下不究生子由山陂官书立法空太峻吏愚畏罚反自欺盖藏十不敢申一上心虽恻何由知不如寛法择良令告蝗不隠捕以时今苗因捕虽践死明岁犹免为蝝灾〈欧阳公〉去年夏旱秋不雨海畔居民馀咸苦今年春暖欲生蝝地上戢戢多于土预忧一旦开两翅口吻如蜂那肯吐前时渡江过呉越布阵横空如项羽农夫拱手但垂泣人力区区固难御扑縁鬃尾困牛马啖啮衣服穿房户坐观不救亦何心秉畀炎火传自古荷锄散掘谁敢后得米济饥还少补〈同上〉
　　饥荒
　　经帝曰弃黎民阻饥汝后稷播时百谷〈书〉暨稷播奏庶艰食鲜食〈益稷〉古者国有凶则杀礼而多昏㑹男女之无夫家者所以育人民也〈诗序〉王曰於乎何辜今之人天降丧乱饥馑荐臻〈诗〉大司徒以荒政十有二聚万民一曰散利二曰薄征三曰缓刑四曰弛力五曰舍禁六曰去㡬七曰省礼八曰杀哀九曰蕃乐十曰多昏十一曰索鬼神十二曰除盗贼〈周礼〉岁凶年谷不登君膳不祭肺马不食谷驰道不除祭事不县大夫不食粱士饮酒不乐〈记曲礼〉荘二十八年大无麦禾臧孙辰告籴于齐公羊传曰君子之为国也必有三年之委一年不熟告籴饥也〈春秋〉饥　大饥　一谷不升谓之歉二谷不升谓之饥三谷不升谓之馑四谷不升谓之荒五谷不升谓之大祲〈穀梁〉
　　子梁恵王曰河内凶则移其民于河东移其粟于河内河东凶亦然〈孟子〉凶年免于死亡　凶年饥岁君之民老弱转乎沟壑壮者散而之四方者㡬千人矣　凶岁子弟多暴〈孟子〉
　　史河内贫人伤水患万馀家父子相食臣谨以便宜持节发河内仓廪以赈贫民〈汲黯〉武帝元鼎二年闗东饿死者千数诏下巴蜀之粟致之江陵有赈救饥民免其厄者具举以闻　宣帝本始四年诏今岁不登遣使者赈贷困乏　元帝诏岁比灾害民有菜色下诏吏虚仓廪开府库赈救　唐𤣥宗秋雨害稼京师饥裴耀卿曰陛下可遣重臣分道赈饥〈俱本纪〉
　　传记谷不熟为饥蔬不熟为馑果不熟为荒仍饥为荐〈尔雅〉
　　集传闻闾里问赤子弃渠沟持男易斗粟掉臂莫肯酬我时出衢路饿莩何其稠亲逢道死者伫立久咿嚘归舎不能食有如鱼挂钩〈韩集〉
　　本朝景祐二年呉中大饥范文正公镇浙西发粟募民以饷监司劾公不恤荒公乃自序所以晏㳺兴造皆欲以有馀之财以恵贫者工技服力之人仰食于公私者日无虑万数荒政之施莫此为大〈笔谈〉赵清献知越州两浙旱蝗米价踊贵诸州皆禁増米价公独榜衢路令有米者増价籴之于是米商辐凑米价更贱民无饥死者〈记闻〉富郑公知郓州自郓移青㑹河朔大水民流京东择所部丰稔三州劝民出粟得十五万斛益以官廪随所在贮之得公私庐舍十馀万间散处其人凡活五十万人募而为兵又万馀人〈神道碑〉杭州大旱苏公轼请于朝免本路上供米三之一故米不翔贵复得赐度牒百易米以救饥者活者甚众〈言行录〉老农释耒叹泪入饥肠痛饥火烧肠作牛吼不知待得秋成否　愿君五袴手
　　拈此半菽魂　曽活万人寜望报祗求五亩却归耕〈东坡〉兼并闭囷廪一粒不肯分伺待官粟空腾价邀吾民坐视既不可禁之亦纷纭〈张文潜〉
　　疫疠
　　经天方荐瘥丧乱𢎞多〈诗〉四时皆有疠疾春时有痟首疾夏时有痒疥疾秋时有疟寒疾冬时有嗽上气疾〈周礼〉以禬民之丧礼　大礼则不举〈周礼〉疠疾不降民不夭札〈左传〉
　　子使物不疵疠
　　史秦始皇三年虫起东方蔽天而下年为大疫〈史记〉哀帝永初六年大疫疫者邪乱之气所生延光四年京师大疫有绝门者　桓帝元康元年正月京都大疫二月九月庐江乂疫　献帝建安二十二年大疫〈汉书〉魏文帝黄初四年宛许大疫死者万数　明帝青龙二年四月大疫三年京师大疫〈晋书〉
　　传记人主好聚敛则人多疫死〈六韬〉颛顼氏有三子亡而为疫鬼〈山海经〉
　　集屑屑水帝魂谢谢无馀辉如何不肖子尚奋疟鬼威诅师毒口牙舌作霹雳飞符师㺯刀笔丹墨交横挥〈韩遣疟鬼〉
　　本朝遂令邪风伺间隙潜中瘟疫于民氓〈欧阳公〉


　　记纂渊海卷五
<子部,类书类,记纂渊海>

钦定四库全书
　　记纂渊海卷六　　　　　宋　潘自牧　撰地理部
　　地
　　经至哉坤元万物资生乃顺承天坤厚载物德合无疆地势坤君子以厚德载物　不习无不利地道光也地道无成而代有终也　俯以察于地理　俯则观
　　法于地观鸟兽之文与地之宜　坤者地也万物皆致养焉〈易〉大司徒掌天下土地之图周知九州地域广轮之数辨其山林川泽丘陵坟衍原隰之名物〈周礼〉地秉阴窍于山川〈记礼运〉地载万物〈郊特牲〉地载神气〈孔子闲居〉今夫地一撮土之多及其广厚载华岳而不重振河海而不泄万物载焉〈中庸〉如地之无不载也〈左〉
　　子地载而无弃故安而不动莫不生植〈管子〉地者万物之本原诸生之根苑也〈管〉女娲断鳌足以立四极　夫大块载我以气劳我以形佚我以老息我以死〈列子〉阖四海之内东西二万八千里南北二万六千里禹乃使大章歩自东极至于西极二亿三万三千五百里七十五歩使竖亥歩自北极至于南极二亿三万三千五百里七十歩　九州之外乃有八殥自东北方曰大泽曰无通东方曰大渚曰少海东南方曰具区曰元泽南方曰大梦曰浩泽西南方曰渚资曰丹泽西方曰九区曰泉泽西北方曰大夏曰海泽北方曰大冥曰寒泽八殥之外乃有八纮自东北方曰和丘曰荒土东方曰棘林曰桑野东南方曰大穷曰众安南方曰都广曰反戸西南方曰焦侥曰炎土西方曰金丘曰沃野西北方曰一目曰沙所北方曰积冰曰委羽八纮之外乃有八极自东北方曰方土之山曰苍门东方曰东极之山曰开明之门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都之门北方曰北极之山曰寒门〈淮南子〉地形者所以穷南北之脩极东西之广经山陵之形区山谷之居列山川之数规逺近之路使人通逹周备〈淮南〉地者统元形焉非止丘陵山川之谓也〈文中子〉
　　史萧何入秦𭣣图书藏之以此沛公具知天下阸塞戸口以何得秦图书也〈前本纪〉光武披地图指示邓禹曰天下郡国如是今始得其一〈后邓禹传〉裴秀作地域图十八篇奏之　地图之体有六一曰分率所以辨广轮之度也二曰准望所以正彼此之体也三曰道里所以正所由之数也四曰髙下五曰方邪六曰迂直此三者各因地而制以校夷险之数也〈本𫝊〉
　　传记东至于泰逺西至于邠国南至于濮铅北至于祝栗谓之四极觚竹北戸西王母日下谓之四荒九夷八狄七戎六蛮谓之四海〈尔雅〉地者易也言养物怀任交易变化含吐应节故其立字土力于乙者为地〈春秋〉地东西为纬南北为经山为积德川为积刑〈家语〉地有四游常动而不止譬如人在大舟中闭牖而坐舟行不觉也〈尚书考灵曜〉地有三千六百轴〈河图括地象〉地者万物之祖元气所由生也〈白虎通〉地以川为脉草木为毛土为肉石为骨〈博物志〉九地者一为沙泥二泽浼三沚崖四下田五中田六上田七下山八中山九上山〈太𤣥注〉费长房有神术能缩地脉千里聚在目前放之复如旧〈神异𫝊〉
　　集八柱何当东南何亏〈楚词天问按淮南子云地有八柱〉康回凭怒地何故以东南倾〈同上康回共工也按列子云共工怒触不周之山绝地维〉东西南北其脩孰多南北顺⿱其衍几何〈同上〉奈何以弹丸地而囷太平之民哉〈髙适上疏〉删百代之弊综群言之首繁而不乱疏而不漏才识以润之丹青以炳之使嗜学之徒未披文而见义不由户而睹奥斯乃训导之明也穷地而述举世而载事极洪纎理通微昧混一家文轨张大国之襟带核人物之虚实总山川之要㑹表皇威之有截明王道之无外斯乃功用之大也见苍梧涂山则思舜禹恤民之艰睹穷荒大漠则悟秦汉劳师之弊览齐墟晋壤则想桓文勤王之霸观洞庭荆门则知苗蜀恃险之败王者于是明乎得失诸侯于是鉴乎兴替斯又惩劝之道也〈吕温地志图序〉上帝既剖混沌氏以支节为山岳以肠胃为江河一旦虑其掀然而兴则下无生类矣于是孕铜于山泽滓鱼盐于江河俾后人攻取将有以苦混沌之灵而致其不起也呜呼混沌氏则不起而人力殚焉〈罗隐𫎇叟遗意〉地形连海尽〈李白〉俯入裂厚坤　杀气南行动坤轴　开地当天险〈同上〉五方乱风土百种分锄耕〈韩集〉稍疑地脉断〈桞集〉
　　本朝弹丸黒子之地〈赵普𫝊〉沈僴问何谓四游朱文公曰谓地之四游升降不过三万里非谓天地中间相去止三万里也春游过东三万里夏游过南三万里秋游过西三万里冬游过北三万里今历家算数如此以土圭测之皆合僴曰譬以大盆盛水而以虚器浮其中四邉定四方若器浮过东三寸以一寸折万里则去西三寸亦如地之浮于水上蹉过东方三万里则逺去西方三万里矣南北亦然然则冬夏昼夜长短非日晷出没之所为乃地之游转四方而然尔曰然〈朱文公语录〉不有万物殊岂知方舆大　地理山川隔　摇荡山川失维陬〈欧阳公〉区区魏中梁一米谁雌雄　泰山秋毫两无穷巨细本出形相中大千起灭一尘里未知颃颉谁雌雄　门浮一区尔真妄果安在垂慈世人眼俯仰了大块〈东坡〉
　　山
　　经地中有山谦山附于地剥天下有山遁兼山艮　艮为山〈易〉封十有二山〈书〉随山刋木〈益稷〉随山浚川〈禹贡〉九山刋旅〈同上〉景山与京　我徂东山　节彼南山　陟彼北山　谓山葢卑为冈为陵　莫髙匪山　髙山仰止信彼南山维禹甸之　帝省其山　奕奕梁山维禹甸之　天作髙山太王荒之　于皇时周陟其髙山　陟彼景山〈诗〉山虞掌山林之禁令〈周礼〉山出器车〈记礼运〉今夫山一卷石之多及其广大草木生之禽兽居之宝藏兴焉〈中庸〉
　　子孔子登东山而小鲁登泰山而小天下〈孟子〉山不辞土石故能成其大〈管子〉渤海之东有大壑焉其中有五山曰岱舆圆峤方壶瀛洲蓬莱五山之根无所连着帝命禺强使巨鳌十五举首而戴之五山始峙而不动而龙伯之国有大人举足不盈数歩而暨五山之所一钓而连六鳌于是岱舆圆峤二山沈于大海　大行王屋二山本在冀州之南河阳之北北山愚公年九十面山而居惩出入之迂也聚族而谋曰吾与汝毕力平险可乎妻曰焉置土石曰投诸渤海之尾遂率子孙荷担者三夫邻人孀妻有遗男往助之寒暑易节始一反焉河曲智叟曰甚矣汝之不慧以残年馀力曽不能毁山之一毛如大行王屋何愚公曰汝心之固曽不如孀妻弱子虽我之死有子存焉子子孙孙无穷匮也而山不加増何苦而不平操蛇之神闻之告之于帝帝感其诚命夸娥氏负二山一厝朔东一厝雍南自此冀之南汉之阴无陇断焉〈列子〉不登髙山不知天之髙也　积土成山而风云兴焉　玉在山而木润〈并荀子〉丘陵学山而不至乎山〈扬 --（‘昜’上‘旦’之‘日’与‘一’相连）子〉
　　史黄帝披山通道登丸山及岱宗西至于崆峒登鸡头南至于江登熊湘逐荤粥合符釡山而邑于涿鹿之阿〈史〉自威宣燕昭使人入海求蓬莱方丈瀛洲三神山诸仙人及不死之药皆在焉未至望之如云临之风辄引𦨣去终莫能至〈封禅书〉余南登庐山观禹疏九江遂至于㑹稽太湟上姑苏望五湖东窥洛汭大邳逆河行淮泗济漯洛渠西瞻蜀之岷山及离堆北自龙门至于朔方禹巡狩至㑹稽而崩因葬焉上有孔穴民间云禹入
　　此穴〈河渠书〉严子陵隠于富春山〈后汉〉谢安栖迟东山放情丘壑每游赏必以妓从〈晋传〉羊祜与从事邹润甫登岘山垂泣曰自有宇宙有此山由来贤达胜士登此逺望者多意皆湮灭无闻润甫对曰明公德冠四海令闻令望当与此山俱〈本传〉桓冲谓王徽之曰卿在府日久比当相料理徽之初不酬答直髙视以手扳拄颐云西山朝来致有爽气耳〈徽之传〉谢灵运好登山尝著木屐上山则去前齿下山则去后齿〈南史本传〉卢藏用始隠终南山晩乃徇权利司马承祯尝召至阙下藏用指终南山曰此中大有佳处祯曰以仆视之此乃仕宦之捷径耳〈唐书〉
　　传记山者土之聚也〈国语〉山三袭陟〈山之形若三山重累者名陟〉再成英〈山形两重者名英〉一成坯〈山上更有一山重累者名坯〉山大而髙嵩山小而髙峰锐而髙峤卑而大扈小而众岿小山岌大山峘〈岌髙过也言小山与大山相并而小山髙过于大山者名峘也〉属者峄〈山形相连属不绝者名峄〉独者蜀〈山之孤独者名蜀〉上正章〈山形上平者名章〉宛中隆〈山形中央蕴聚而髙者名隆〉山脊冈未及上翠㣲〈未及顶上在旁陂陁之处名翠㣲杜诗华亭入翠㣲〉山顶冢如防者盛〈防堤也〉峦山嶞〈峦山谓山形狭长也凡物狭而长谓之嶞诗曰嶞山乔岳〉重甗隒〈甗甑也形如累两甑名曰隒〉左右有岸厒〈夹山有岸名曰厒〉大山宫小山霍〈大山环绕小山其名曰霍〉小山别大山鲜〈小山与大山分别不相连其名曰鲜〉山绝陉〈连山中㫁绝名曰陉〉多小石磝多大石礜山上有水埒山豄无所通谿石戴土谓之崔嵬土戴石为砠山夹水涧陵夹水澞山有穴为曲山西曰夕阳〈暮乃见日〉山东曰朝阳〈旦即见日以上并见尔雅〉土山多云铁山多石〈博物志〉大凡天下名山五千三百七十居地大凡六万四千五十六里地之东西二万八千里南北二万六千里出水者八千里受水者八千里出铜之山四千六十出铁之山三千六百九十　青丘之山其阳多土其阴多青艧〈山海经〉天下名山八而三在蛮夷五在中国〈类要〉五百岁天下名山一开开时金玉涌出〈内传〉山之为言宣也含泽布气调五神也〈春秋说题辞〉终南山一名地肺中有石室灵芝〈三秦纪〉终南一名太一〈五经通义〉闵文衍思九华山图于白绫半臂号九华半臂〈青阳记〉骊山有饭禄泉金沙洞玉蕊峰〈杨妃外传〉骊山筝殿侧有魏泉堂碑其石莹彻玻璃石之碑也〈同上〉王烈入太行山见石中有青泥流出烈取抟之随手坚凝气味如粳米饭按仙经云此石髓服之寿与天地齐〈神仙传〉李球游五台山山中有风穴球坠焉引者曰此山道家紫府洞也五峰之上皆积四海奇宝以镇峰顶亦如茅山洞镇以安息之金墉城之宝春山杂玉环水香琼以固上真之宅〈广记〉荆山为地雌上为轩辕室〈河图〉宋武登八公山刘安故台曰城郭如匹帛之绕丛花也〈六帖〉云县有君山大风雨后闻管弦声其山谓之仙宫〈南康记〉崆峒山有三其一在临洮一在安定一在汝州〈寰宇记〉天为蜀王生五丁力士能徙山〈蜀王本记〉南方有国土名为胜乐其国有山名曰妙峰〈华严经〉大小洞天并见前集
　　集青阳县南有子山山髙数千丈有九峰如莲花太史公南游略而不书虽灵仙往复而赋咏无闻予乃削其旧号加以九华之目诗云妙有三分气灵山开九华〈李太白〉天河挂绿水绣出九芙蓉〈太白〉昔予仰太华以为此外无奇爱女几荆山以为此外无秀今见九华始悼前言之容易也歌云奇峰一见惊魂魄意想鸿炉始开辟疑是九龙夭矫欲攀天忽逢霹雳一声化为石〈刘禹锡咏九华〉北上太行山艰哉何巍巍羊肠阪诘屈车轮为之摧〈文选〉苍山何郁盘飞阁凌上清〈韦苏州咏骊山〉昔者先王游髙唐梦一妇人曰妾巫山之女也为髙唐之客妾在巫山之阳髙丘之阻旦为朝云暮为行雨〈宋玉髙唐赋〉散雨收夕台行云卷神帐〈古乐府〉巫山十二郁苍苍片石亭亭号女郎晓雾乍开疑卷幔山花欲谢似残妆〈刘禹锡〉十二峰前落照㣲髙唐宫暗坐迷归朝云暮雨长相接犹自君王恨见稀〈李义山〉从有精灵得往来狖轭鼯轩亦颠陨〈罗隠上诗以咏巫山〉兹岭复巑岏分区奠淮服东限琅琊台西距孟诸陆〈文选〉云代之间有灵山焉与竺干鹫岭角立相望〈刘文谓五台山〉其山则盘纡岪郁隆崇嵂崒岑崟参差日月蔽亏〈文选〉山逼画屏新　稠叠千万峰相连入云去　川岳涵馀清　寒山饶积翠　蓝岑竦天壁突兀如鲸额奔蹙横澄潭势吞落星石　积雪曜阴崖飞流敧阳壑　参差逺天际缥渺晴霞外　叠峰碍河汉秀岭横牛斗　一重一掩吾肺腑山鸟山花吾友于〈李白〉润聚金碧气　却略罗峻屏　大山蟠嵌根　清最陪跻攀傲睨俯峭壁　崇冈相枕带　那知根无鬼神藏已觉气与嵩华敌〈杜诗〉遥峰出寸碧　公乎真爱山看山相连夕犹嫌山在眼不得着脚历　天空浮脩眉〈韩集〉积翠浮㶑灔始疑负灵鳌迥穷两仪际髙出万象表　海畔尖山似剑铓秋来处处割愁肠若为化得身千亿散上峰头望故乡〈柳集〉槛前山翠茂陵眉〈杜牧之〉
　　本朝雁荡山永嘉郡其峰岩峦峒皆平地耸起奇秀之状也甲于天下而谢灵运在永嘉穷访山水发于吟咏无一字及雁荡山者唐时诗人皆不言及盖往时为灌木丛宻掩蔽不见至真宗朝造应宫伐木为楹始得此也〈东轩杂录〉温州雁荡山祥符中因造玉清宫伐山取材有人见之按西域书阿罗汉诺矩罗居震亘东南大海际雁荡山芙蓉峰龙湫唐僧贯休为诺矩罗赞有雁荡经行云漠漠龙湫宴坐雨濛濛之句此山南有芙蓉峰山顶有大池相传以为雁荡下有二潭水以为龙湫又有经行峡宴坐峰皆后人以贯休名之也〈笔谈〉始余赴中山连日风埃未尝了了见大行也今将适岭表过临城道中天气肃然西南草木皆可数忽悟笑曰余南迁其必返乎此退之衡山之祥也〈东坡〉西登大行岭北望清凉山晴空浮五髻晻蔼乡云间〈清凉山谓五台也同上〉老杜诗云翠屏宜晩对东坡云羊元居山当戸山峰奇秀每据筠床终日笑傲或偃卧谓客曰此翠屏宜晩对爽人心目颜鲁公名其隠山为翠屏〈同上〉须知我是爱山者无一诗中不说山　睡馀敧枕看山横　雪裹山峦开晓幌　烟岚互明灭㸃缀若图屏　山气无四时　人去山自绿山横天地苍茫外　江上孤峰蔽绿萝县楼终日对嵯峨　巉巉起绝壁苍翠非刻镂　遥岑耸孤出可爱欣欲就　㑹须乘醉携佳客踏雪来观群玉峰　岛屿松门数里长悬崖对起碧峰双　南山郁蒨旧可爱千仭巉岩如刻削林枯山瘦失颜色我意岂能无寂寞　千岩万壑响松桧悬崖巨石飞流淙　江上山兮海上峰蔼清苍兮香巑丛霞飞雾散兮青空天思削兮壁立于鸿𫎇悬崖磴绝兮险且穷穿云渡水兮忽得路而不知其几重中有平田广谷兮与世隔绝犹有太古之遗风泉甘土肥兮鸟兽雍雍其人麋鹿兮既寿而豊不见人间之几时兮但见草木华落为秋冬〈欧阳公〉循上得胜游冒晓穷幽邃操戈畏炳彪　回峰乱嶂郁参差云外
　　髙人世得知　山髙惜人力十歩辄一憩却立浮云端俯视万井丽　槎牙乱峰合晃荡绝壁横　何人守蓬莱夜半失左股　浮山若鹏蹲忽展垂天羽根株互连络崖峤争吞吐　方其欲化时天匠磨月斧帝觞分馀沥山骨醉后土峰峦尚开阖涧谷犹呼舞　青山满墙头髧鬌几云髻　青山偃蹇如髙人常时不肯入官府髙人自与山有素不待招邀满庭戸　收览奇秀得十五强饮且为山作主　山向吾曹分外清　路转山腰足未移水清石瘦便能奇　直视无前气吐虹五湖三岛在胸中　树暗草深人静处　卷帘敧枕卧看山云间耸孤翠　脚力尽时山更好莫将有限趁无穷崖崩路绝𤣥鸟去惟有乔木搀天长　峨峨两烟鬟古镜开新妆　山中亦何有木老石头顽正赖天日光涧谷纷烂斑　南山有佳色无人空自奇清诗为题品草木变芬菲　青山自绕廊不要买山钱　梯山上巉绝俯视惊谽谺　无价青山为我赊　我昔曽为径山客至今诗笔馀山色　君住此山三十年妙语应须得山骨　山髙无风松自响误认石齿号惊湍　含晖亭上望东溟凌霄峰头把南岳　每逢佳士与名山何异枯杨便马疥今朝偶上法华岭縦观始觉人寰隘　携琴已寻壑载酒复经丘　青山若无素偃蹇不相亲　横看成岭侧成峰逺近髙低各不同不识庐山真面目只縁身在此山中〈以上并东坡〉
　　岳
　　经咨四岳〈书〉奠髙山大川注云髙山五岳〈禹贡〉考制度于四岳诸侯各朝于方岳〈周官〉般巡狩而祀四岳河海也〈诗序〉嶞山乔岳　及河乔岳〈诗〉大宗伯以血祭祭五岳〈周礼〉天子祭名山五岳视三公〈记王制〉维岳䧏神生甫及申维申及甫为周之翰　此文武之徳也〈礼记〉山岳则配天〈左〉子山有岳而且大者众人所不能逾也〈扬子〉舜一歳而巡五岳国不费而民不劳〈文中子〉
　　史五岳四渎节宣云雨〈前汉〉地有山岳以宣其气者也〈后天文志〉岳者灵气之所宅〈祭祀志注〉山岳磊落而罗峙〈成公绥传〉爰登方岳封禅勒成〈晋书〉五岳〈唐鉴〉秦王谓尉迟敬德曰公之心如山岳然〈唐书列𫝊〉韦思谦曰御史出使若不动摇山岳诚旷职耳〈本传〉
　　集岳脩贡兮川效珍　禀山岳之孕灵　峨峨崇岳吐符䧏神　险资岳灵〈文选〉激神岳之嶈嶈〈汉班孟坚赋〉峻岳之崇冈兮〈嵇康赋〉地有五岳维天之柱〈张说遗爱颂〉自三光五岳之气分〈柳文〉凝赤耸山岳　五岳祭秩比三公四方环镇嵩当中〈韩集〉髙岳前嵂崒〈杜诗〉
　　东岳泰山〈岱山同〉
　　经岁二月东巡狩至于岱宗〈书〉泰山岩岩鲁邦所瞻〈诗〉兖州其山镇曰岱山〈周礼〉孔子歌曰泰山其颓乎〈记檀弓〉齐人将有事于泰山必先有事于配休〈郊特牲〉郑伯请释泰山之祀而祀周公以泰山之祊易许田郑伯使宛来归祊不祀泰山也〈左〉触石而出肤寸而合不崇朝遍雨天下者惟泰山云尔〈公羊〉季氏旅于泰山子曰曽谓泰山不如林放乎〈语〉
　　子挟泰山以超北海　泰山之于丘垤类也　孔子登泰山而小天下〈孟子〉孔子游泰山见荣启期〈列子〉泰山之容巍巍然髙望之千里不见埵堁逺之故也〈淮南子〉逐兽者目不见泰山〈淮南〉升东岳而后知众山之峛崺也况介丘乎〈扬子〉
　　史秦始皇上泰山风雨暴至休于树下因封其树为五大夫　李斯上秦皇书曰泰山不辞土壤故能成其大〈史〉泰山若砺〈功臣表〉蔺相如名重泰山〈传〉封禅七十二王惟黄帝得上泰山封〈前郊祀志〉泰山一名岱宗五岳之长王者易姓告代之处也〈五行志〉武帝封泰山白云起封中〈前汉〉太始二年诏泰山见黄金〈本纪〉方将増泰山之封加梁父之髙〈相如传〉天下之安犹泰山而四维之也〈严助〉泰山之髙不嶕峣不能浡滃云雨散歊蒸〈扬雄〉光武建武三十二年柴望登封泰山禅如梁阴以承灵瑞〈后纪〉太宗遣杜正伦行泰山七十二君坛迹〈唐礼乐志〉𤣥宗诏张说撰封禅坛颂刻之泰山〈同上〉自韩愈殁天下仰之如泰山北斗云〈本传赞〉传记泰山为东岳〈尔雅〉泰山一曰天孙天帝之孙也主召人魂魄〈博物志〉岱者代也东方万物始交代之处〈五经通义〉泰山盘道屈曲而上凡五十馀盘经小天门大天门西岩为仙人石门东岩为介丘东南岩为日观鸡一鸣时见日出黄河去泰山二百馀里祠所望黄河如带〈泰山记〉泰山南有庙悉种柏大者十五六围相传汉武所种〈同上〉岱宗石室中上下悬绝其中金床玉几〈列仙传〉东岱亦曰泰山〈六帖〉梁岳即泰山也〈类要〉岱宗之洞周回三千里名曰三宫空洞之天〈茅君内传〉
　　集崒乎泰山不足为髙〈韩文〉四月上泰山石平御道开六龙过万壑涧谷随萦回〈李白〉北眺㠋嶂奇倾崖向东摧洞门闭石扇地底兴云雷　天门一长啸万里清风来旷然小宇宙弃世何悠哉　平明登日观举手开云闗黄河从西来窈窕入逺山凭崖览八极目尽长空闲〈李白〉岱宗夫如何齐鲁青未了造化锺神秀阴阳割昏晓荡胸生层云决眦入飞鸟㑹当凌绝顶一览众山小　东岳云峰起〈杜诗〉
　　本朝岱宗已在眼一往继前躅天门四十里夜看扶桑浴回头望彭城大海浮一粟〈东坡〉
　　南岳衡山
　　经五月南巡狩至于南岳〈书〉岷山之阳至于衡山〈禹贡〉荆州其山镇曰衡山〈周礼〉
　　史刘璘之尝采药至衡山深入忘返见有一涧水水南有二石囷一开一闭水深广不得过遇伐薪人问径得还或说囷中皆仙灵方药璘之欲更索不复知处也〈晋书〉李泌畏祸愿隠衡山诏给三品禄赐隠士服为置室庐〈唐书〉
　　传记霍山为南岳衡山一名𡵺嵝〈山海经〉衡山南岳也至黄帝乃以𤄵霍二山为副〈衡山记〉禹伤父功不成乃巡衡山血马以祭之忽梦𤣥夷苍水使者谓禹曰欲得我山神书者齐焉齐三日遂获金简玉字之书得治水之要〈吴越春秋〉汉武南巡以衡山逺道隔江汉乃徙南岳之祭于庐江𤄵山〈荆州记〉朱陵之灵台大虚之宝洞赤帝馆其岭祝融宅其阳　自湘川至长沙九向九背然后不见衡山有三峰极秀一名芙蓉峰最为竦杰自非清霁之朝不可望见峰上有泉飞𣲖如一幅绢分映青林直注山下〈同上〉朱陵之灵坛太虚之宝洞当翼轸之宿度应玑衡故曰衡山有五峰曰紫盖曰宻云曰祝融曰天柱曰石廪〈湘州记〉湘东姚祖经衡山望岩下数少年并执笔作书未至百歩少年相与飞飏遗一纸书字字皆鸟迹〈异苑〉衡山有三峰一曰紫盖每见有双白鹤回翔其上二曰石囷下有石室三曰芙蓉上有飞泉〈六帖〉
　　集衡翟磊落以连镇〈郭景纯赋〉五岳于中州衡山最逺南方之山巍然髙而大者百数独衡山为宗最逺而独为宗其神必灵〈韩送廖道士序〉衡山苍苍入紫冥下看南极老人星〈李白〉南岳配朱鸟秩礼自百王欻吸领地仙鸿洞半焱方祝融五峰尊峰峰次低昻紫盖独不朝争长嶪相望南岳据江湖〈杜诗〉委舟湘流往观南岳云壁覃覃穹林
　　悠擢　山僧爱山出无期俗士牵俗来何时祝融峰下一回首即是此生长别离　火维地荒足妖怪天假神柄专其雄喷云泄雾藏半腹虽有绝顶谁能穷我来正逢秋雨节阴气晦昧无清风潜心黙祷若有应岂非正直能感通须臾静扫众峰出仰见突兀撑青空紫盖连延接天柱石廪腾掷堆祝融　𡵺嵝山尖神禹碑字青石赤形摹奇〈韩集〉东南倚盖卑维岳资柱石前当祝融居上拂朱鸟翮青冥结精气磅礴宣地脉还闻肤寸阴能致弥天泽〈刘禹锡〉
　　本朝不见祝融峰还溯潇湘去〈山谷〉我来万里驾长风绝壑层云许荡胸浊酒三杯豪气发朗吟飞下祝融峰衡岳千仭起祝融一峰髙群山畏突兀奔走如曺逃扪天滑清壁俯壑崩银涛所恨无十犗一掣了六鳌〈朱文公〉
　　西岳华山
　　经八月西巡狩至于西岳〈书〉西倾朱圉鸟鼠至于太华南至于华阴〈禹贡〉归马于华山之阳〈武成〉豫州其山镇曰
　　华山〈周礼〉
　　史秦始皇践华山为城〈史〉始皇三十六年郑客至华阴望见素甲白马从山上下知其非人道左止而待之遂持璧与郑客曰为我遗镐池明年祖龙死〈史〉张楷能为五里雾所居成市徙华山有公超雾市〈后本传〉
　　传记华山为西岳〈尔雅〉邓绍入华山见童子以五彩囊盛柏叶露〈华山记〉山顶有池生千叶莲花服之羽化因曰华山〈同上〉太华之山削成而四方其髙五千仭其广千里〈山海经〉华山中顶石龟侧有飞磴逹背见玉女祠有五石臼号曰玉女洗头盆〈广记〉太华少华故曰二华　华山三峰〈六帖〉西方少阴用事万物生华故曰华山〈白虎通〉毛女在华阴山中猎师世世见之体生毛自言秦始皇宫人〈列仙传〉呼子先寿百馀歳临去呼酒家妪令急装便有仙人持二毛狗来因各骑之乃龙也上华阴山尝于山大呼言子先酒母在此〈同上〉
　　集西岳太华之首峰有五崖比壑破岩而列自下逺而望之偶为掌形旧俗土记之传者皆曰昔河自积石出而南流既越龙门遂弭南驰者千数百里折波左旋将走东溟连山塞之壅不得去有巨灵于此力擘而剖其中拓而北者为首阳绝而南者为太华河自此泄茫洋下驰故其掌迹犹存巨灵之迹也余往观曰诞哉此说乎夫所谓神者非人也其动无声其行无迹若形而无象若色而无色㧞山剖泽而不见其作鼔风奔水而不见其力视不可察名不可及故推而谓之神焉有神之作力而有人之迹乎〈王涯仙〉李白登华山落雁峰曰此山最髙呼吸之气想通帝座矣恨不持谢朓惊人诗来搔首问青天耳〈搔首集〉谅少昊之下都即蓐收之别馆〈张说碑〉西岳出浮云积气在太清连天拟黛色百里遥青冥〈王维〉西岳峥嵘何壮哉黄河如丝天际来　巨灵咆哮擘两山洪波喷流射东海三峰耸立如欲摧翠崖丹谷髙掌开白帝金精运元气石作莲花云作台　太华三芙蓉明星玉女峰〈李白〉西岳峻嶒耸处尊诸峰罗列似儿孙安得仙人九节杖拄到玉女洗头盆车箱入谷无归路箭栝通天有一门稍待秋风凉冷后髙寻白帝问真源前轩颓返照巉绝华岳赤〈杜诗〉太华峰头玉井莲开花十丈藕如船冷比雪霜甘比蜜一片入口沉疴痊我欲求之不惮逺青壁无路难夤縁安得凭梯上摘实下种七泽根株连〈韩集〉灵踪露指爪杀气见棱角〈刘禹锡〉
　　本朝李肇国史补载韩愈游华山穷极幽险心悸目眩不能下发狂号哭投书与家人别华阴令百计取之方能下沈颜作赘书以为肇妄载岂有贤者轻命如此余观之赠张籍诗云洛邑得休告华山穷绝陉倚岩睨海浪引袖拂天星日驾此回辖金神所司刑泉绅拖修白石剑攒髙青磴藓达拳跼梯飇飐伶俜悔狂已咋齿垂戒仍镌铭则知肇记为信然沈颜为妄辩也〈隠居诗话〉无为子尝以事过华山重几日饮酒莲花峰上〈东坡〉
　　北岳恒山
　　经十有一月朔巡狩至于北岳〈书〉太行恒山至于碣石〈禹贡〉并州其山镇曰恒山〈周礼〉
　　子其山北临代南俯赵东接河海之间早生而晩杀五谷之所蕃熟四种五获焉〈管子〉恒山之蛇名曰率然一身而两头击其一头则一头至击其中则两头皆至〈孙子〉史赵简子谓诸子曰吾藏宝符于恒山中往者立为后诸子竞往无所得无恤曰常山临代代可取也简子曰是知符矣〈史〉
　　传记恒山为北岳〈尔雅〉北方为恒恒者常也阴终阳始其道常乆故曰恒山〈白虎通〉常山髙三千九百丈上方三千里〈山海经〉慕容隽恒山上得璧七十二〈前燕录〉昌容者常山道士自称殷女食蓬蔂根往来山下见者二百馀年颜色如二十许人〈列仙传〉
　　集大哉兹岳殊于众山嵩华乃跼其近甸衡岱不逾于方域孰与夫包括绵长经纶中外外夷有四昴宿主胡则延袤以限之中郡有五宝符在岱则髙襄以临之其顶也上扶干门黒帝之宫观其足也下捺坤轴𤣥神之都府岂止劈冀魏截幽燕拒洪河撑大海鸿洞合沓半天下之襟带嵯峨巉岩一宇宙之标格者也〈张嘉贞碑〉
　　中岳嵩山
　　经嵩髙维岳峻极于天维岳䧏神生甫及申〈诗〉
　　史汉武帝诏曰朕有事华山至于中岳翌日亲登崇嵩御史乘属在庙傍吏卒咸闻呼万岁者三登礼罔不答其令祠官加増太室祠禁无伐其草木以山下三百戸为之奉邑名曰崇嵩〈前纪〉则天改嵩山为神岳〈唐书〉李渤隠少室山以右拾遗召谢不起〈同上〉
　　传记中央之岳居四方之中而髙故曰嵩山〈白虎通〉其山三十六峰东曰太室西曰少室嵩其总名也谓之室者以其下各有石室焉〈西征记〉岳之西北一峰号望都峰天气清暖即望见洛阳东北一峰号鸡鸣五更之初便见日出〈纪异〉东龙门之南有许由山髙大自绝其北有颍水尧聘许由处〈道书〉周灵王太子晋遇浮丘公接上嵩山〈列仙传〉嵩髙山北有大穴尝有人误坠穴中同辈投食坠者得之为寻穴而行计可十许日忽旷然见明又有草屋中有二人对奕局下有一杯自饮坠者告以饥渇棋者曰可饮此坠者饮之气力十倍半年许乃出自蜀中归洛下问张华华曰此仙馆所饮者玉浆也所食者龙穴石髓也〈世说〉
　　集嵩山有神人焦錬师不知何许妇人也尝胎息绝谷居无室庐游行若飞倏忽万里世或传其入东海登蓬莱竟亦不能测其往也〈李白〉元丹丘爱神仙朝饮颍泉之清流暮还嵩岑之紫烟三十六峰长周旋蹑星虹身骑飞龙耳生风横河践海与天通我知尔游心无穷〈李白〉本朝嵩峰三十六终日对髙阁阴晴无朝暮紫气尝浮泊雄然九州中气象压寥廓亦尝歩其巅培𪣻视四岳始疑茫昧初混沌死镌凿神功夜催就万仭成一削
　　尤奇十二峰隠见入冥邈顾瞻但徘徊想像逢绰约嵩山近可爱泉石吾已诺终朝有幽人白首老云壑荆巫惜遐荒诡怪杳难邈况逢秋雨霁浓染新翠濯峰端上明月且可留幽酌　嵩峰三十六苍翠争耸出　嵩岚久不见寒碧更潺颜〈欧阳公〉
　　假山
　　经青州厥贡怪石　为山九仭功亏一篑〈书〉维石岩岩渐渐之石〈诗〉
　　子宋之愚人得燕石而藏之以为宝客见之掩口而笑曰此燕石也其与瓦甓不殊〈荀子〉
　　史魏明帝凿太行之石英采榖城之文石起景阳山于芳林园公卿以下莫不展力帝躬自握土以率之〈魏志〉到溉居近淮水斋前山池有奇礓石长一丈六尺梁武帝戏与赌之并礼记一部溉并输焉石即迁置华林园宴殿前所谓到公石也〈南史〉薛元超转中书舎人𢎞文馆学士省中有盘石其祖道衡常据以草制元超每见辄泫然流涕〈唐书〉有人获洛水白石而赤文者献阙下曰此石赤心故以献李昭德叱曰洛水馀石岂尽能反邪〈同上〉㧞野古有川曰康干河断松投之三年辄化为石色苍致然脉理犹在世谓康干石〈回纥传〉唐庄宗朝张全义为四镇节度有监军尝得李德裕平泉醒酒石德裕孙延古因托全义复求之监军忿然曰自黄巢乱后洛阳园宅无复能守岂独平泉一石哉全义尝在巢贼中以为讥已大怒笞杀之〈五代史〉
　　传记流洲在西海中上多积石名为昆吾石〈十洲记〉白乐天作牛奇章石记曰公嗜石以甲乙丙丁为品太为上罗浮次之天竺又次之馀为下　李德裕居平泉山诫子弟记曰鬻平泉者非吾子孙也以平泉一石与人者非佳子弟也〈鸡跖〉李棻好奇有异石髙二尺许嵌硿可爱每至未时节其气出于石穴中若烟云之状因目之为未石〈挥犀〉陶渊明所居粟里两山间中有大石仰视𤣥瀑可坐十人号醉石〈庐山记〉华山掌其石如人肉色每太阳对照则见之暮则渐隠不见〈贾氏谈录〉王维辋川林下坐用雷门四老石灯灭则石中钻火〈事略〉
　　集涣若奔云错若置棋怒者虎鬬企者鸟厉抉其穴则鼻口相呀搜其根则蹄股交峙环行卒愕疑若搏噬〈柳万石亭记〉有盘坳秀出如灵丘鲜云者有端险挺立如真官神人者有缜润削成如圭瓒者有廉棱锐刿如剑㦸者乂有如虬如鳯若跧若动将翔将踊如鬼如兽若行若聚将竦将鬬风烈雨晦之夕洞穴开𠹛若欱云歕雷嶷嶷然有可望而畏之者烟霁景丽之旦岩㠋霮䨴若拂岚扑黛霭霭然有可狎而玩之者三山五岳百洞千壑𫌨缕簇缩尽在其中百仭一拳千里一瞬坐而得之〈白乐天〉客从山来遗我盘石员平腻滑广袤六尺质凝云白文坼烟碧莓苔有斑麋鹿无迹置之竹下风扫露滴坐待禅僧眠留醉客清冷可爱肢体甚适便是白家夏天床席〈盘石铭〉震泽生奇石沉潜得地灵初辞水府出犹带龙宫腥发自江湖国采荣卿相庭从风夏云势上汉古槎形拂拭鱼鳞见铿锵玉韵聆烟波含宿润苔藓助新青嵌穴狐雏貎纎铓虫篆铭潺颜傲林薄飞动向雷霆〈太湖石诗〉错落复崔嵬苍然玉一堆峰骈仙掌出罅坼剑门开峭顶髙危矣蟠根下壮哉精神欺竹树气色压亭台隠起磷磷状凝成瑟瑟胚廉棱露锋刃清越叩琼瑰岌嶪形将动嵬峨势欲摧奇应连鬼怪灵合蓄风雷黛润霑新雨斑明㸃古苔未应栖鸟雀不肯染尘埃尖削琅玕笋洼剜玛瑙罍海神移碣石画嶂簇天台　烟翠三秋色波涛万古痕削成青玉片截断碧云根　回头问双石能伴老夫否石虽不能言许我为三友　三能为刺史饭水复食蘗唯向天竺山取得两片石此抵有千金无乃伤清白〈太湖石诗〉南曺小司冦舅累土为山一篑盈尺嵚崟婵娟宛有尘外数致诗云一篑功盈尺三峰意出群望中疑在野幽处欲生云　江间饶奇石　嵑𡿒怪石走〈杜诗〉当轩乍骈罗随势忽开坼有洞若神剜有岩类天划终朝岩洞间歌吹宴亲戚孰谓衡霍奇近在王侯宅〈韩诗下同〉湖嵌费携擎
　　本朝兖王作假山翊善姚垣曰不见假山惟见血山皆生民膏血所成时太宗为诸王作假山闻语而罢〈通鉴〉吴仲庶守金陵梦三举子求哀曰若不垂佑明日当为煨烬矣公甚异之诘旦兵马司状申乞烧三丑石为灰供脩造用公遂悟敕寺僧爱䕶焉〈杨公笔录〉政和间零陵县贡一巨石舟载至京师毁水门楼以入千夫舁之不能动裕陵亲洒宸翰云庆云万态奇峰仍以金带一条挂其上遂即可移顷刻至苑中〈挥尘录〉余家有三峰余爱之非徒爱其似山而又有所感焉非徒爱之而又有所敬焉余见中峰魁岸倨肆意气端重若有以服其旁之二峰二峰庄栗刻削凛不可犯虽其势服于中峰而岌然决无阿附意吁可敬也夫其亦有所感也夫〈老泉木假山记〉新霜夜落秋雨残有石露出寒溪垠苔昏虫食禽鸟啄出没溪水秋复春溪邉老翁生长见疑我来视何殷勤爱之远徙入幽谷曵以三犊载两轮行穿城中罢市看但惊可怪谁复珍荒烟野草埋没久洗以石窦清冷泉朱栏绿竹相掩映选致佳处当南轩南轩旁列千万峰曽未有此奇嶙峋乃知异物世所少万金争买传几人　匠智无遗巧天形穷幽探谓我爱山者为山列前檐颓垣不数尺万崄由心潜或开如断碧或呀若谺⿰或长随靡迤或瘦露空嵌险穴亏杳杳髙屏立巉巉后出忽孤耸群卉沓相参宛若气融结突如鬼镌镵岂知几席间百态生浓纎〈范成大〉甘露寺有石如羊相传谓之狼石云诸葛孔明坐其上与孙仲谋论曺公也诗曰狼石卧庭下穹窿状伏羱　谢安所居有石一株尝倚杖相对吟啸终日忘归北齐谢洙名之为玉笋峰唐柳公权榜其亭曰独秀峰杜诗云倚杖㸔孤石　至扬州获二石其一绿色冈峦迤逦有穴达于背其一正白可鉴渍以盆水置几案间　李正臣蓄异石九峰玲珑宛转若窗棂然予欲以百金买之与仇池为偶名之曰壶中九华且以诗纪之诗云念我仇池太清绝百金来买碧玲珑仆所藏仇池石希代之宝也诗云海石来珠宫秀色
　　如蛾绿坡陁尺寸间宛转陵蛮足连娟二华顶空洞三茅腹初疑仇池化又恐瀛洲蹙殷勤峤南使馈饷扬州牧盛以髙丽盆荐以文登玉　灵璧出石多似图刘氏园中有一株独反复可观作麋鹿可宛颈状东坡居士欲得之乃画临华阁壁作丑石风竹主人喜乃以遗之忽从尘埃中来对冰雪颜瘦骨扶凛凛苍根漱潺潺
　　但当对石饮万事付等闲〈东坡〉石屏出零阳白鹤山绍兴间有宗子于水中得一石光采绚异其文若峰峦耸秀浑然天成自是石工凿取益众烟云雪月之景波澜龙鳯之象虽巧画者莫臻其妙〈零陵志〉米芾知无为军初入州廨见立石颇奇喜曰此足以当吾拜命取袍笏拜之每呼曰石丈〈石林燕语〉


　　记纂渊海卷六
<子部,类书类,记纂渊海>

钦定四库全书
　　记纂渊海卷七　　　　　宋　潘自牧　撰地理部
　　海
　　经予决九川距四海　海濵广斥　江汉朝宗于海四海㑹同　东渐于海　声教讫于四海〈书〉沔彼流水朝宗于海〈诗〉东不尽东海〈记〉道不行乘桴浮于海〈论语〉子挟泰山以超北海　禹掘地而注之海　观于海者难为水〈孟子〉海不辞水故能就其深〈管子〉渤海之东有大壑焉实为无底之谷名曰归虚八纮九野之水天汉之流莫不注之而无増无减焉〈列子〉南溟者天池也　南海之帝为倏北海之帝为忽　谆芒遇苑风于东海之濵苑风曰子将奚之曰将之大壑曰奚为焉曰夫大壑之为物也注焉而不满酌焉而不竭吾将游焉　井蛙不可以语于海　天下之水莫大于海万川归之不知何时止而不盈尾闾泄之不知何时已而不虚春秋不变水旱不知　计四海之在天地间也不似礨空之在大泽乎计中国之在海内不似稊米之在太仓乎　千里之逺不足以举其大千仭之髙不足以极其深禹之时十年九潦而水弗为加益汤之时八年七旱而崖不为加损〈庄子〉海不辞东流大之至也〈列子〉积水谓之海〈荀子〉浮沧海而后知江河之恶沱也况枯泽乎　百川学海而至于海　浩浩之海济楼船之力也欤　水避碍则至于海〈扬子〉
　　史中国名曰赤县神州有大瀛海环其外〈史〉以蠡测海〈东方朔〉海濒遐逺不霑圣化〈龚遂〉海沆漭而四周〈成公绥〉王融作海赋以示顾恺之恺之曰此赋实超𤣥虚但恨不道盐耳即注曰漉沙构白熬波出素积雪仲春飞霜暑路〈南史〉
　　传记海晦也主引晦浊其水黒而晦〈释名〉中国者天下八十一分之一有海环之如此者九瀛海环之总曰八极〈类说〉凡四海通谓之禆海禆海之外复有瀛海环之〈山海经〉扶桑在碧海之中有蓬莱山周回五十里其海水色正黒谓之冥海无风而洪波百丈惟飞仙能到　有鸟名精卫昔赤帝之女游乎东海溺死其神化为精卫常取西山之木石以填东海〈山海经〉天地四方皆有海水相通地在其中葢无几也四海之外皆复有海东海共称渤海义谓之沧海南海之别有涨海西海之东有青海北海之别有瀚海〈博物志〉东有碧海广狭与东海等水不咸苦正作碧色扶桑在碧海中树长数千丈一千馀围两干同根更相依倚是以名扶桑〈十洲记〉沃焦在碧海之东有石阔四万里厚四万里居百川之下尾故又名曰尾闾〈𤣥中记〉东海波声如雷〈广记〉海中水遇阴晦波如燃火满海以物击之迸散如星火有月即不复见木𤣥虚海赋云阴火潜燃岂谓此乎〈岭南异物志〉麻姑谓王方平曰自接待以来见东海三变为桑田向到蓬莱水乃浅于往者略半也岂复为陵乎方平曰东海行复扬尘耳〈神仙传〉海有八德一渐深二不穷底三广无涯四出珍珠宝五大身众生所居六无増减七同咸味八不宿尸　海有三德一曰深广无边二曰清净不受杂秽三曰藏积无量珍宝菩萨之德义同海也　海有五德一澄净不受尸二多出妙宝三大龙㴻雨沛如车轴受而不溢四风日不能竭五渊深不测〈并海志〉不受毁戒之尸出恵明之宝〈佛书〉
　　集波如连山乍合乍散嘘吸百川洗涤淮汉　大明㩠辔于金枢之穴翔阳逸骇于扶桑之津　南澰朱崖北洒天墟东演析木西薄青徐经涂瀴溟万万有馀吐云霓含龙鱼隠鲲鳞潜灵居岂徒积太颠之宝贝兴随侯之明珠包干之奥括坤之区惟神是宅亦祇是庐何奇不有何怪不储茫茫积流含形内虚旷哉坎德卑以自居𢎞往纳来以宗以都品物类生何有何无〈木𤣥虚海赋〉吐星出日天与水际总众流而臣下为百谷之君王〈王粲赋〉今夫大海其东无东其西无西其北无北其南无南旦则浴日而出之夜则韬列星涵太阴扬阴火珠宝之光以为明其尘霾之杂不处也必泊之西澨故其大也深也洁也光明也无我若者〈柳文东海赋〉大海荡泊兮颠倒日月鱼龙倾侧兮神怪隳突沧茫无形兮往来遽卒阴阳开阖兮气雾滃渤〈招海贾〉奔螭出抃兮翔鹏振舞天吴九首兮更笑迭怒垂涎闪舌兮挥霍旁午　东极倾海流不属泯泯超忽纷荡沃殆而一跌兮沸入汤谷舳舻霏解捎若木　海若啬货号风雷巨鳌颔首丘山颓猖狂震𧈅翻九垓〈并同上〉海于天地间为物最巨〈韩文〉鲸鹏之大虾蟹之细无不容归以生以食〈同上〉川后时安流天吴静不发扬帆采石华挂席拾海月〈谢灵运〉委输百谷归朝宗万川溢分空碧雾晴连州彩云宻〈隋炀帝〉古来海寒多天风白波连山倒蓬壶长鲸喷涌不可渉抚心茫茫泪如珠　吾曽弄海水清浅嗟三变　四溟扬洪波　巨海纳百川凭髙逺登览直下见溟渤〈李太白〉溟涨鲸波动胡为慕大鲸辄拟偃溟渤　浩荡乘沧溟〈杜诗〉
　　本朝登州海市时有云气如宫室台观人物车马历历可见谓之海市欧公使河朔过髙唐县夜有鬼神自空中过人马之声可辨父老云二十年前昼过亦仿佛见人物谓之海市〈笔谈〉赵忠简公谪朱崖浮海而南张帆早行见波涛间红旗靡靡极目不断呼问舟人舟人摇手令勿语急入舟被髪持刃出蓬皆割其舌出血滴水戒使臣闭目坐船内顷间舟人相呼曰更生更生乃言曰朝来所见盖巨鳅也所谓旗者其鬛耳〈夷坚志〉始知百川归因有含容德　吾闻海之大物类无穷极潜奇兴贝宝万状不一识〈欧阳公〉眇观交瀛海坐咏谈天翁　天外黒风吹海立　东海如碧环西北卷登莱云光与山色直到三山回　我观大瀛海巨津与天并九州居其间无异蛇盘镜　海静蛟鼍出　海若东来气吐霓〈东坡〉黄浊归大壑〈山谷〉
　　渎
　　经奠髙山大川注云大川曰渎〈禹贡〉司仪天子冬礼四渎于北郊〈周礼〉四渎视诸侯〈记王制〉
　　子川有渎　仲尼之道犹四渎也经营中国终入大海舍舟航而济乎渎者末矣〈扬子〉
　　史中国川源以百数莫著于四渎〈汉沟洫志〉东井南垣之东四星四渎江河淮济之精也〈晋天文志〉川渎浩瀚而分流〈成公绥传〉百川海渎万里交通〈隋地理志〉渎之为言独也不因馀水独能赴海〈唐许敬宗传〉
　　传记江河淮济为四渎　四渎者发源注海者也〈尔雅〉四渎何以视诸侯能通百川于海能出云雨其德甚美〈说苑〉四渎之源最髙而长从髙注下其流激峻〈桓谭新论〉
　　河
　　经河出图〈易〉九河既道　至于龙门西河　导河积石至于龙门南至于华阴东至于底柱又东至于孟津东过洛汭至于大伾北过洚水至于大陆又北播为九河同为逆河入于海〈书〉河水弥弥　河水浼浼　谁谓河广一苇杭之　谁谓河广曽不容刀　河水清且涟猗河水清且直猗　河水清且沦猗　不敢冯河〈诗〉兖
　　州其川河泲〈周礼〉晋人将有事于河必先有事于滹沱〈记〉三王之祭川也皆先河而后海〈学记〉俟河之清人寿几何〈左〉
　　子禹疏九河〈孟子〉秋水时至百川灌河泾流之大两涘渚崖之间不辨牛马于是河伯欣然自喜以天下之美为尽在已顺流而东行至于北海东面而视不见水端河伯始旋其面目望洋向西而叹曰吾非至于子之门则殆矣吾长见笑于大方之家〈庄子〉河水出昆仑东北陬贯东海入禹所导积石山　禹为民剔河而导九岐　河水九折〈淮南子〉河下龙门流驶竹箭驷马追不可及〈慎子〉史禹以为河所从来者髙水湍悍难以行平地数为败乃厮二渠以引其河北载之髙地过洚水至于大陆播为九河〈史河渠书〉汉文帝时河决酸𬃷东溃金堤　武帝元光中河决于瓠子东南注巨野通于淮泗天子使汲黯郑当时兴人徒塞之辄复坏　自河决瓠子二十馀年天子乃使汲仁郭昌发卒数万人塞之于是天子自临决河沈白马玉璧于河令群臣从官皆负薪寘决河天子悼功之不成乃作歌曰瓠子决兮将奈何皓皓旰旰兮闾殚为河殚为河兮地不得寜功无已时兮吾山平为我谓河伯兮何不仁汜滥不止兮愁吾人啮桑浮兮淮泗满乆不反兮水维缓于是卒塞瓠子筑宫其上名曰宣房宫〈并同上〉吴起为魏西河守武侯浮西河而下中流顾谓起曰美哉山河之固此魏国之宝也起曰在德不在险〈史〉秦皇更名河曰德水〈本纪〉黄河为带〈前功臣表〉武帝元光三年河水决濮阳汎郡十六发卒十万救决河起龙渊宫〈纪〉汉武帝曰河乃大禹之所道也圣人作事为万世功通于神明　冯逡言禹非不爱民力以地形有势故穿九河　中国川源以百数莫著于四渎而河为宗元帝时河决清河灵鸣犊口而屯氏河绝　成帝时
　　河决所灌之郡河堤使者王延世使塞三十六日河堤成以五年为河平元年　谷永以为河中国之经渎圣王兴则出图书王道废则竭绝〈俱沟洫志〉三河在天地之中〈货殖传〉三河未澄〈光武赞〉河润九里〈郭伋传〉襄楷上书按春秋以来自古帝王未有河清者也河者诸侯之位清者属阳浊者属阴所当浊而反清者阴欲为阳诸侯欲为帝也〈传〉大禹观于浊河而受绿字〈晋地理志〉周保定二年青州黄河变清十里镜彻　龟兹国南三百里有大河东流号计戍水即黄河也〈北史〉唐肃宗乾元二年岚州合河闗河三十里清如井水四日而变〈唐书〉朱全忠聚裴枢等及朝士贬官者三十馀人于白马驿一夕尽杀之投尸于河初李振屡举不中第故深疾缙绅之士言于全忠曰此辈尝自谓清流宜投之黄河使为浊流全忠笑而従之〈唐书〉河源所出至于阗外为三东曰白玉河西曰绿玉河又西曰乌玉河三河皆有玉而色异〈五代史〉
　　传记河出昆仑虚色白百里一小曲千里一曲一直〈尔雅〉九河一曰徒骇二曰太史三曰马颊四曰覆釡五曰胡苏六曰简七曰洁八曰钩盘九曰鬲津〈同上〉昆仑三层号曰天柱实河源水之灵府〈尔雅赞〉砥柱山禹凿之以通河河水分流包山而过见水中若柱然〈水经〉昆仑山河水出焉至葱岭山于阗国复分流岐山合而东流〈山海经〉黄河十二月各有水名正月名凌解水二月三月名桃花水四月名麦黄水五月名𤓰蔓水六月名𥖎山水七八月名荻苖水九月名登髙水十月名复槽水十一月十二月名蹙凌水〈水衡记〉河冰始合妖狐先听方得渡言狐欲渡水先听无水声而后过〈述征记〉河者经天亘地之水河水清而天下平〈京房易传〉河者水之伯上应天河〈孝经援神契〉圣人受命瑞必先于河〈神灵图〉黄河千年一清圣王之大瑞〈治道记〉舜与三公临河黄龙负图出置舜前以黄金为绳白玉为检〈河图〉武王沈璧而荣光塞河〈尚书中𠉀〉赵王政以白璧沈河有黒公从河出谓政曰祖龙来受天宝〈河图考灵曜〉帝王将起河水先清清变白白变赤赤变黒黒变黄各三日也〈易干凿度〉魏贾锵接黄河源水以酿酒〈详见水类〉集与女游兮九河冲风起兮水横波乘水车兮荷盖驾两龙兮骖螭登昆仑兮四望心飞扬 --（‘昜’上‘旦’之‘日’与‘一’相连）兮浩荡日将暮兮怅忘归惟极浦兮寤怀鱼鳞屋兮龙堂紫贝阙兮朱宫灵何为兮水中乘白鼋兮逐文鱼与女游兮河之渚流澌纷兮将来下子交手兮东行送美人兮南浦波滔滔兮来迎鱼鳞鳞兮媵予〈楚词九歌〉辉辉洪河家国之濵襟带晋卫领袖齐秦〈张畅颂〉鸿流导积石惊浪下龙门仙槎不辨处沈璧想犹存〈刘孝孙诗〉览百川之𢎞壮兮莫尚美于黄河潜昆仑之峻极兮出积石之嵯峨登龙门而南游兮拂华阴与曲阿凌砥柱而激湍兮逾汭洛而扬波〈成公绥赋〉黄河西来决昆仑咆哮万里触龙门　黄河之水天上来奔流到海不复回　鸣鞭走马凌黄河　㧞剑四顾惊茫然欲渡黄河冰塞川　洪河凌竞不可以径渡水龙鳞鳞兮难容船〈李白〉谁开昆仑源流出混沌河积雨飞作风惊龙喷为波〈孟郊〉解通银汉应须曲才到昆仑便不清髙祖誓拟衣带小仙人占斗客槎轻〈罗隠〉
　　本朝张骞使大夏虽号为穷河源实不见河徒见两水从葱岭于阗合流入于蒲昌海即以其所出水便谓之河其实不知西南羌中实自有河今吐蕃中河自西南数千里向北流见于积石山相连又吐蕃自言昆仑在国之西南则河之所出也由是观之则河出于昆仑明矣张骞遂以葱岭于阗二水为河而太史公班固遂有张骞穷河源恶观所谓昆仑之说岂其诚然也〈东坡〉河决三门合四水径流万里东输海巩洛之山夹而峙河来啮山作沙觜山形迤逦若奔避河益汹汹怒而詈舟师弭楫不以帆顷刻奔过不及视　盖闻河源出昆仑其山上髙大无际自髙泻下若激箭一曲一直一千里湍雄冲急乃迸溢其势不得不愁耳前岁河怒惊滑民浸瀬洋洋淫不止滑人奔走若锋骇河伯视之以为戏河水激箭险谁言航苇游坚冰驰马渡伏浪卷沙流树落惊樵岸湍奔忽改州凿龙饶退鲤涨潦不分牛〈欧阳〉河伯方夸若灵涡自舞冯　无言赠君有长叹美哉河水空洋洋〈东坡〉
　　江〈江汉附〉
　　经三江既入　江汉朝宗于海　岷山导江东别为沱又东至于澧过九江至于东陵东迤北㑹于汇东为中江入于海〈书〉美化行乎江汉之域〈诗序〉江之永矣不可方思　江有汜　江有渚　江有沱　滔滔江汉南国之纪　江汉浮浮　江汉汤汤　如江如汉〈诗〉荆州其川江汉〈周礼〉扬州其川三江〈同上〉江汉淮漳楚之望也〈左〉子江汉以濯之　禹决汝汉排淮泗而注之江〈孟子〉江出岷山东流绝汉　江汉以为池〈淮南子〉
　　史岷山为大江至九江为中江至徐陵为北江〈汉地理志注〉伍子胥奔吴至江江上有渔父乘船乃渡之子胥既渡解其剑曰此剑直百金以与父父曰楚国之法得伍子胥者爵执圭岂图百金剑耶不受〈史记〉魏文帝伐吴至长江见波涛汹涌叹曰固天所以限南北也遂归　吴歩骘表云魏人图江东多作布囊欲以盛沙塞江孙权曰此江与开辟俱生寜可以沙囊塞每读此表令人大笑〈三国志〉晋祖逖渡江至中流击楫而誓曰祖逖不能清中原而复济者有如此江〈晋书〉隋文帝谓髙颎曰我为百姓父母岂可限一衣带水不拯之乎命亟作战船使投柿于江〈南史〉隋杨素帅水军东下陈后主谓侍臣曰彼何为者邪孔范曰长江天堑古以为限隔南北今日虏军岂能飞渡邪〈通鉴〉
　　传记江贡也所出珍物可献贡也〈风俗通〉江水始出岷山其源可以滥觞及其至于江津不舫楫不避风不可以渉　楚昭王渡江有物大如斗圆而赤直触王舟王遣使之鲁问孔子孔子曰此萍实也可剖而食之童谣云楚王渡江得萍实大如斗赤如日剖而食之甜如蜜〈家语〉禹济江黄龙负舟禹仰天叹曰吾受命于天竭力以养民死命也余何忧于龙焉龙俛首曵尾而逝〈吕氏春秋〉江至浔阳分为九道一白乌江二蚌江三乌土江四嘉靡江五畎江六源江七廪江八提江九菌江〈初学记〉
　　集令沅湘兮无波使江水兮安流〈楚词九歌〉吞江纳汉〈吴都赋〉惟岷山之导江初发源于滥觞冲巫峡以迅激跻江津而起涨极泓量而海运状滔天以淼茫总括汉泗兼包淮湘并吞沅澧吸引睢漳源二分于崌崃流九派乎浔阳　注五湖以漫漭灌三江而漰沛滈汗六州之域经营炎景之外所以作限于华裔壮天地之险介呼吸万里吐纳灵潮激逸势以前驱乃鼓怒而作涛　长波浃渫峻湍崔嵬盘涡谷转凌涛山颓〈郭璞赋〉澄江净如练〈谢朓〉春江壮风涛〈颜延平〉江路一悠哉滔滔九派来逺潭昏似雾前浦沸成雷〈苏味道〉风摇蜀棘下日照楚萍开〈同上〉长江万里清　长江流寒声　孤帆逺影碧山尽惟见长江天际流　江色绿且明茫茫与天平　横江西望阻西秦汉水东连扬 --（‘昜’上‘旦’之‘日’与‘一’相连）子津白浪如山那可渡狂风愁杀峭帆人〈李白〉江敛洲渚出　鱼龙寂寞秋江冷　江光隠见鼋鼍窟　江间波浪兼天涌　寒江动碧虚　江从月窟来　春江不可渡二月已风涛　峡险江惊急　登楼况有江　江清心可莹　湛湛长江去〈杜诗〉江汉虽云广乘舟波无艰　江作青罗带〈韩集〉澄江抱青湾　江流曲似九回肠〈柳集〉大江吞天去澄练横秋洙〈杜牧之〉
　　本朝秋江湛已清〈欧阳〉西江之水何悠哉经历赣口险且回馀波拗怒犹涵澹渀涛激浪常喧豗有时夜上滕王阁月照净练无纎埃　江如自天倾〈同上〉长江连楚蜀万派泻东南　与君饮酒细论文酒酣访古江之坟仲谋公瑾不须吊一酹波神英烈魂　清江萦山碧玉环浩荡长江赴沧海　此生长江三万顷只应明月照
　　环空　笑看江水拍天流　春江绿涨蒲萄醅　犹喜大江同一味故应千里共清甘　我家峨眉阴与子同一邦相望六十里共饮玻璃江〈东坡〉日暮江空烟水寒注目长江天际流　出门一笑大江横〈山谷〉
　　淮〈江淮附〉
　　经导淮自桐柏东㑹于泗沂东入于海　淮沂其乂〈书〉淮水汤汤　淮水湝湝　淮有三洲　率彼淮浦〈诗〉青州其川淮泗　橘逾淮而北为枳〈周礼〉
　　子禹排淮泗而注之江〈孟　今按淮水未尝入江子〉史汉武招徕南瓯事两粤江淮之间萧然烦费矣〈前食货志〉元封五年诏朕巡荆扬辑江淮物〈本纪〉唐第五琦曰赋之所出以江淮为渊〈唐本传〉
　　传记淮围也围绕扬州北界东至海也〈释名〉淮水出南阳桐柏山其源涌出复潜流三十里然后长骛〈水经〉雀入于淮为蜃〈国语〉淮水东经淮阴县韩信钓于此处〈初学记〉禹治水至桐柏获淮涡水神名曰无支祁形如猕猴力逾九象禹乃命庚申制之遂锁于龟山之下淮水乃安〈山海经〉庄周见道牛蹄中有鲋鱼焉太息谓周曰我尚可活也周曰须我为汝诣楚王决江淮以漑汝鲋鱼曰今命在盆盎之中尔乃为我见楚王决江淮以漑我汝即索我于枯鱼之肆矣〈说苑〉
　　集从王师以南征兮浮淮水而遐逝背浊浦之曲流兮望马丘之髙澨泛洪橹于中潮兮飞轻舟乎濵济建众樯以成林兮譬无山之树艺〈王粲赋〉淮水不绝波澜髙〈李白〉清淮无波平如席　淮之水舒舒　淮水出桐柏〈柳集〉本朝梁武帝欲以淮水灌寿阳乃作浮山堰于锺离冶铁器数万斤益以薪石沈之逾年乃合魏人患之果徙寿阳戍未几淮暴涨堰坏有声如雷水之怪妖蔽流而下死者数十万人初镇星犯天江而堰成退舎而坏呜呼异哉〈秦少游序〉淮之水淮之水春风吹春风洗青于蓝绿染指鱼不来鸥不起㶑㶑灔灔天尽头祗见孤帆不见舟残阳欲落未落处尽是人间今古愁〈徐仲车〉春风淮水浪峥嵘　长淮渐落见洲渚〈欧阳公〉长淮乆无风放意弄清快　青派连淮上　好在长淮水十年三往来〈东坡〉
　　济
　　经导沇水东流为济入于河溢为荥东出于陶丘北又东至于菏又东北㑹于汶又北东入于海〈书〉济有深渉有弥济盈济盈不濡轨〈诗〉鹦鹆不逾济〈周礼〉兖州其川
　　河泲幽州同〈同上〉郑伯之车偾于济〈左传〉
　　子禹瀹济漯而注之海〈孟子〉济水通和宜麦〈淮南子〉
　　史唐髙宗问许敬宗曰天下洪流巨谷不载祀典济甚细而在四渎何哉对曰渎之言独也不因馀水独能赴海者也济虽细独而尊也〈唐书〉
　　传记济济也言源出河北济河而南也〈释名〉济者齐也齐其度量也〈风俗通〉济水出河东垣县王屋山初名沇水东出温县始名济水又东南流入河与河并流过成皋溢出为荥〈初学记〉济水自大伾入河与河水鬬而东流〈西征记〉集温方涌瑞沇源导济引流通沧实侔四体作润岱坰含云吐醴渊波湛湛川风弥弥〈魏文帝祭文〉浊河终不污清济〈杜诗〉
　　汉沔
　　经嶓冢导漾东流为汉又东为沧浪之水过三澨至于大别南入于江东汇泽为彭蠡东为北江入于海〈书〉汉广文德所及也〈诗序〉汉之广矣不可泳思〈诗〉楚国汉水以为池　蔡昭侯为两佩与两裘以如楚献一裘一佩于昭王子常欲之留之三年蔡侯归及汉执玉而沈曰余所有济汉而南者有如大川〈左〉
　　子禹决汝汉而注之江〈孟子〉汉出嶓冢〈淮南子〉
　　史周昭王南巡守渉汉𦨣坏溺死〈史〉
　　传记汉水出陇坻道县嶓冢山初名漾水东流至武都沮县始为汉水东南至葭萌与羌水合至江夏安陆县名沔水故有汉沔之名〈初学记〉郑交甫过汉皋遇二女妖服佩两珠交甫与之言曰愿请子之佩二女解佩与交甫怀之而去十歩探之则亡矣二女亦不见〈韩诗外传〉沔水东经嵩山下有潭杜元凯作两碑述己功一碑在岘山一碑沉此潭中曰千载之后何知不深谷为陵〈水经〉沔水有蛟为害邓遐守襄阳㧞剑入水截蛟数段流血水丹蛟患遂息〈荆州记〉
　　集汉江一带碧流长两岸春风起绿杨借问胶船何处没欲停兰棹祀昭王〈胡曽〉东流既渳渳南纪信滔滔水激沉碑岸波骇弄珠皋含星映浅石浮盖下渀涛〈李百乐〉樯乌相背发塞雁一行鸣南纪连铜柱西江接锦城〈杜甫〉
　　泾渭
　　经泾属渭汭〈禹贡〉导渭自鸟鼠同穴东㑹于澧又东㑹于泾又东过漆沮入于河〈书〉泾以渭浊湜湜其沚〈诗〉雍州其川泾汭其浸渭洛〈周礼〉泾晋侯伐秦秦人毒泾上流师人多死〈左〉渭秦康公赠送文公于渭之阳〈诗渭阳序〉
　　子渭水多力宜黍〈淮南子〉
　　史泾秦二世夣白虎啮左骖卜泾为祟乃齐望夷宫而欲祀之〈史〉武帝时赵中大夫白公奏穿渠引泾水溉田名白渠人得其饶歌曰田于何所池阳谷口郑国在前白渠起后举锸为云决渠为雨泾水一石其泥数斗且溉且粪长我禾黍衣食京师亿万之口〈汉书〉渭西伯将出猎卜之曰所获非龙非螭非熊非罴所获霸王之辅于是西伯猎果遇太公于渭之阳西伯曰吾太公望子乆矣故号之曰太公望与俱载归立为师　秦始皇复道向阿房宫渡渭属之咸阳〈史〉张释之为廷尉汉文帝出中渭桥有人从桥下走乘舆马惊使骑捕属廷尉释之奏犯跸当罚金　武帝元光六年穿漕渠通渭〈汉书〉传记泾渭洛为闗中三川〈初学记〉泾渭合流二百里清浊不杂〈二秦记〉泾周㳟王游于泾上宻康公从有三女奔之其母曰必致之王康公不许一年恭王灭宻〈国语〉韩闻秦之好兴利欲罢之无令东伐乃使水工郑国间说秦令凿泾自中山西控瓠口为渠溉田〈战国䇿〉渭汉都渭南开北阙以临渭〈初学记〉始皇都咸阳渭水贯都以象天汉〈三辅黄图〉汉武帝时张寛从祀甘泉至渭桥有女子浴于渭水乳长七尺上怪问之女曰帝后第七车知我所来时张寛在第七车对曰天星主祭祀者斋戒不洁则女人见〈耆旧传〉渭水有忖留神与鲁班语班令其出忖留曰我貎丑卿善图物容我不能出班拱手曰出头见我忖留乃出首班以脚画地忖留觉之便还没水〈水经注〉项仲山饮马渭水日以三钱偿之〈三辅决录〉陈季卿羁栖辇下常访僧于青龙寺遇僧他适因憩于暖阁中有终南山翁方拥炉而坐东壁有寰瀛图季卿叹曰得自渭泛河济江达于家亦不悔无成而归翁乃命僧童折阶前一竹叶作舟置图中渭水上季卿熟视恍若登舟旬馀至家复登叶舟泛江至青龙寺见山翁尚拥褐而坐〈广记〉
　　集泾秦有水犄汨泥淖挠混沙砾视之分寸眙若睨壁浅深险易昧昧不觌乃合清渭以自彰秽迹故其名曰浊泾〈柳文〉导源经陇坂属汭贯瀛都下濑波常急回圻溜亦纾毒流秦卒毙泥粪汉田腴独有迷津客怀归轸暮途〈徐珩〉渭故国流清渭　清渭无情极愁时独向东　渭北春天树　清渭东流剑阁深〈杜诗〉渭源奔鸟穴轻澜起客亭浅浅满涧响荡荡竟川鸣潘生称运石冯子听波声斜去临天半横来对始平合流应不杂方知性本清〈宇文逌〉
　　本朝清渭无心映泾浊　泾渭清混〈山谷〉
　　洛
　　经洛出书〈易〉导洛自熊耳东北㑹于涧瀍又东㑹于伊又东北入于河〈书〉太康畋于有洛之表昆弟五人须于洛汭〈书并序〉天乃锡禹洪范九畴注云天与禹洛出书神龟负文有数至九禹因第之以成九类〈洪范〉我乃卜涧水东瀍水西惟洛食我又卜瀍水东亦惟洛食〈洛诰〉瞻彼洛矣维水泱泱〈诗〉豫州其川荥雒〈周礼〉
　　子洛水轻利而宜禾　洛出猎山〈淮南子〉
　　史武帝穿渠引洛水岸善崩乃凿井深四十馀丈往往为井井下相通行水〈汉书〉李膺郭林宗泛舟洛水望之者以为仙舟〈后汉〉黄帝生于元扈洛水之上有鳯凰衔图置帝前以黄金为匣〈宋书〉
　　传记洛之为言绎也绎光耀也〈春秋说题辞〉洛字或作雒初汉火行忌水故雒去水而加佳魏为土行水得土而流土得水而柔故去佳而加水〈典略〉洛水出京兆上洛县冢岭山〈水经注〉王者盛德之应洛水先温九日乃寒五日变为五色　帝王将起河洛龙见首黒者人正白者地正赤者天正〈干凿度〉黄帝游洛水之上始得图书〈详见雾类〉汤沈璧于洛乃获黄鱼黒玉之瑞〈帝王世纪〉武王沈璧于河至日旰青云浮洛〈尚书中𠉀〉灵王二十二年榖洛鬬将毁王宫　伊洛竭而夏亡〈国语〉秦买之山洛水出焉东注于河其中有藻玉〈山海经〉洛水底有礜石〈述征记〉
　　集余从京师言归东藩北过伊阙越轘辕经通谷凌景山容与乎阳林流盼乎洛川睹一丽人于岩之畔乃援御者而告之曰彼何人斯若斯之艳也御者对曰臣闻河洛之神名宓妃君王所见毋乃是乎〈曹植洛神赋〉
　　湖
　　子夫历阳之都一夕化而为湖勇力圣知与不肖者同命无遗说也〈淮南子〉
　　史三苖氏左洞庭右彭蠡德义不修舜灭之〈史〉陈训少学天文时钱塘湖开或言天下当太平青葢入洛孙皓以问训训对曰臣能望气不逹湖开塞退告友曰青葢入洛将有舆榇衘璧之事非吉祥也〈晋书〉㑹稽太守孟𫖮事佛精悫而为谢灵运所轻东郭有回踵湖灵运求决以为田𫖮坚执不与又求始寜岯崲湖为田𫖮又固执灵运谓𫖮非存利民正虑决湖多害生民言论毁伤遂构仇隙〈宋书〉禇无量家近临平湖湖中有龙鬬倾里闬就观之无量时年十二读书晏然不动〈唐书〉
　　传记湖池也〈广雅〉湖大陂也〈说文〉湖曰都四面流渎所隈都也〈风俗通〉由拳县秦时长水县始皇时童谣曰城门有血城当陷没有妪闻之朝往窥门门将欲䌸之妪言其故后门将以犬血涂门妪见血走去忽有大水遂沦为湖〈搜神记〉怀北县有蒋公湖先代有祭祀祈请者湖辄下大鱼与之〈永嘉记〉华容县东南有云梦泽一名巴丘湖〈荆州记〉交州有湖去合浦四十里毎阴雨日见有铜船出水上以鸡酒为祭便大获鱼若此礼不设唯得牛粪〈交州记〉桓冲为江州刺史遣人周行庐山冀遇灵异既陟崇𪩘有一湖中有赤鳞鱼使者渇极欲饮有群白鳞鱼张鬐向之使者不敢饮〈述征记〉龙目湖秦王东游观地势云有天子气使赭衣凿湖中长冈使断因改为丹徒〈京记〉梁武帝望京岘山盘纡似龙掘其右为〈阙〉　　湖〈梁典〉润州遏坡有为湖名龙目湖〈郡国志〉子英常于〈阙〉　湖捕鱼得赤鲤持归以谷养之一年遂生角趐鱼云〈阙〉　迎汝子英骑之即乘风雨腾而上天〈南徐州记〉髙沙湖昔陶侃㣲时丧母有二客来吊化为双白鹤飞去后因以为名〈郡国志〉曲阿出名酒皆云后湖水所酿故醇烈也今按湖水上〈阙〉承丹徒陈骊覆船山马林溪水色白味甘〈舆地志〉铜船湖马援铸铜船五只一留此湖中四只将过海征林邑〈方舆记〉巢湖即古巢县一日江涨港有巨鱼合县食之有一老姥独不食遇老叟曰此吾子也汝独不食吾厚报汝若东门石龟目出城当陷姥日往视有稚子讶之姥以实告稚子以朱传龟目姥见而急出城有青衣童子曰吾龙之子也乃引姥登山城遂陷为湖焉〈青琐髙议〉
　　集夫差姑苏台东有丹湖万顷内有金银塘陆贾新语曰舜藏黄金于巉岩之下捐珠玉于五湖之泉以塞淫邪之路〈伏滔登台诗序〉李白汎沔州郎官湖诗序云白迁夜郎遇故人尚书郎张渭出使夏口沔州牧杜公汉阳宰王公觞于江城之南湖张公曰此湖古来贤豪游者非一而枉践佳景寂寥无闻夫子可为我标之嘉名以传不朽因自举酒酹水曰郎官湖亦犹郑囿之有仆射陂也诗云郎官爱此水因号郎官湖风流若未灭名与此山俱　湖阔数千里湖光摇碧山　南湖秋水夜无烟耐尔乘流直上天　明湖映天光彻底见秋色　湖清霜镜晓〈李白〉湖色春光净客船　隠见清湖阴　湖水林风相与清　养拙江湖外　湖日落江明〈杜诗〉
　　本朝重湖乱水绿　渺渺平湖碧玉田　平湖十顷碧琉璃〈欧阳公〉此生定向江湖老　投老江湖终不失〈东坡〉
　　太湖
　　经震泽底定〈书〉扬州其泽薮曰具区其浸五湖〈周礼〉传记句践灭吴谓范蠡曰吾将与子分国而有之蠡曰君行令臣行意乃乘扁舟浮五湖而不返〈先贤传〉太湖一名震泽一名笠泽一名洞庭〈扬州记〉按张勃吴录五湖者太湖之别名以其周行五百馀里故以五湖为名或说以太湖射渎湖上湖洮湖滆湖为五湖按国语吴越战于五湖直在笠泽一湖中战耳则知或说非也〈风俗通〉夏至前三五日吴都太湖中白鱼向湖北浅水菰蒲之上产子民得采之〈隋大业志〉湖是仙人浮玉之北堂〈太湖记〉震泽中洞庭山有洞穴深百馀尺仰公⿰误堕洞中至一龙宫下有青泥昼夜常明饥食青泥味若粳米饭记得归路得出事闻梁武帝帝问杰公公曰此洞穴有四支一通洞庭湖西岸一通蜀道青衣浦北岸一通浮罗两山间大谿一通枯桑岛东⿴〈梁公记〉
　　集平湖旷复逺髙榭峻而危〈吴均〉终当游五湖濯足沧浪泉〈李白〉
　　本朝作堤捍外非吾事闲送苕溪入太湖　朅来震泽都如梦只有苕溪可倚楼〈东坡〉三万六千顷湖浸海内田逢山方得地见月始知天南国吞将尽东溟势欲连何当洒为雨无处不豊年〈罗隠诗〉杳杳波涛阅古今四无邉际莫知深润通晓月为清露气入霜天作瞑阴笠泽鱼肥人鲙玉洞庭柑熟客分金风烟触目相招引聊为停桡一楚吟〈苏子美〉
　　洞庭湖
　　经九江孔殷　过九江至于敷浅原　过九江至于东陵〈书　按九江即洞庭也东陵今岳州巴陵县是〉传记青草湖一名洞庭湖〈荆州记〉巴陵南有青草湖周回数百里日月出没其中湖南有青草山故因以为名〈同上〉洞庭亦谓之太湖在巴陵郡〈初学记〉洞庭湖西岸有沙洲堆阜隆起即青草庙下一湖之内中有此洲南名青草北名洞庭所谓重湖也〈南迁录〉湘江北流至岳阳达蜀江夏潦后蜀江涨遏住湘波溢为洞庭凡数百里而君山宛在水中〈北梦琐言〉湖南马希范入觐庄宗曰湖南有洞庭其波无际是乎希范曰陛下南巡此湖不足饮马〈南唐野史〉唐桞毅应举下第还至泾阳见一妇人牧羊毅诘之对曰妾洞庭龙君小女嫁泾川次子夫婿厌薄黜以至此闻君将还吴欲以一书寄托君至洞庭橘社击树三发当有应者毅如其教俄有武夫出于波间掲水指路引毅以至其宫见一人被紫衣执青圭因取书进之洞庭君览毕泣曰老夫之罪不谨鉴听须臾宫中皆恸哭忽有赤龙长万馀尺擘天飞去俄而红妆笑语中有一人白齿蛾眉君笑谓毅曰泾水之囚人至矣明日宴毅于凝碧宫毅辞归赠遗甚厚毅娶卢氏女生一子逾月笑谓毅曰余即洞庭君之女也遂相与归洞庭莫知其迹〈异闻集〉有商人过青草湖遇湖君得如愿乃一少婢也〈岁时记详见元日类〉
　　集袅袅兮秋风洞庭波兮木叶下〈楚词九歌〉洞庭西望楚江分水尽南天不见云　且就洞庭赊月色将船买酒白云边　洞庭湖西秋月辉　淡扫明湖开玉镜丹青画出是君山　帝子潇湘去不还空馀秋草洞庭间〈李白〉鲛室围青草龙堆拥白沙护江盘古木迎棹舞神鸦破浪南风正回樯畏日斜湖光与天逺直欲泛仙槎　洞庭犹在目青草续为名　驿边沙旧白湖外草新青　湖阔兼云雾　昔闻洞庭水今上岳阳楼　春近岳阳湖青青洞庭湖东浮沧海唇君山可避暑况此采白𬞟
　　〈杜诗〉洞庭九州间厥大谁与让南维群崖水北注何奔放潴为七百里吞纳名殊状〈韩集〉湖光秋月两相和潭面无风镜未磨遥望洞庭山木翠白银盘里一青螺　楚望何苍然层澜七百里孤城寄逺目一泻无穷已荡漾浮天盖回环宣地理积涨在三秋混成非一水冬游见清浅春望多洲沚云锦逺沙明风烟青草靡明月出中央青天绝纎滓素光淡无际绿净平如砥〈刘梦得〉
　　本朝南康宜在彭蠡九江敷浅原之间疑晁氏九江东陵之说以为巴陵洞庭者为可信盖江流自澧而东即至洞庭而巴陵又在洞庭之东也若谓九江即今江州之地即其下少东便合彭蠡之口不应言至东陵然后东迤北㑹于汇也敷浅原即今庐阜德安县敷阳山正在庐山之西南故谓之敷阳〈朱文公集〉洞庭青草渺无际〈东坡〉出没鱼龙聚飞沉日月连〈夏竦〉几处云藏寺千家月在船〈范文正公〉卧闻岳阳城里钟〈欧阳公〉湖光上下天水融中以日月分西东〈杨龟山〉荆湘沅鼎澧合沓五水流〈李复圭〉气凌云梦吞八九欲与溟渤争雌雄〈胡致堂〉有时风浪战城西何啻渔阳万鼔鼙〈胡五峰〉
　　彭蠡湖〈鄱阳湖宫亭湖同〉
　　经彭蠡既猪　东汇泽为彭蠡　东迤北㑹于汇〈书〉史庐山有神与人语言能令宫亭湖分风船行举帆相逢栾巴为豫章太守神不复作声〈后本传〉
　　传记宫亭即彭蠡泽也谓之彭泽湖一名汇泽　宫亭湖庙神甚有灵验能使湖中分风而船南北〈荆州记〉彭蠡湖在浔阳县东南湖心有大孤山按郡国志彭蠡湖周回四百五十里内有石髙数十丈大禹刻其石以纪功焉又有乞乌随船行舟人掷抟饭接之髙下不失一粒〈九江记〉
　　集人乘海上月帆落湖中天　彭蠡将天合〈李白〉
　　本朝茫茫彭蠡春无地白浪春风湿天际东西捩柂万舟回千岁老蛟时出戏少年轻事镇南来水怒如山帆正开中流蜿蜒见脊尾观者胆堕予方咍衣冠今日龙山路庙下沽酒山前住老矣安能学佽飞买田欲弃江湖去〈王荆公〉千越亭前越风起湖入鄱阳三百里晓来一雨洗新秋身在江东图画里〈王十朋〉
　　西湖
　　集放水漑田每减一寸可漑十五顷可无凶岁〈白居易西湖记〉孤山寺北贾亭西水面初平云脚低　最爱湖东行不足绿杨阴里白沙堤　烟波淡荡摇空碧楼殿参差倚夕阳到岸请君回首望蓬莱宫在海中央　郊外迎人月湖边醒酒风谁留使君饮红竹在舟中　借问连宵直南省何如尽日醉西湖　排比管弦行翠袖指麾船舫㸃红旌慢牵好向湖心去恰似菱花镜上行　湖上春来似画图乱峰围绕水平铺松排山面千种翠月㸃波心一颗珠　绿藤阴里铺歌席红藕花中泊妓船〈白居易〉
　　本朝唐长庆中白居易为刺史方是时西湖漑田千馀顷及钱氏置捞湖兵士千人日夜开浚自国初以来稍废不治水涸草生渐成葑田熙寜中臣通判本州则湖之葑合者盖十二三年至今才十六七年之间遂塞其半更二十年无西湖矣使杭无西湖如人之去眉目岂复为人乎〈东坡奏修西湖状〉长忆西湖胜鉴湖春波千顷碧如铺〈范文正公〉行挽秋风入剡溪为君先醉西湖月〈秦观〉门前碧浪家家海树上青山寺寺云〈陈尧佐〉一川风露荷花晓六月蓬瀛燕坐凉〈曽南丰〉西湖直西子烟树㸃眉目　昨夜风月清梦到西湖上　吴侬生长湖山曲呼吸湖光饮山绿不论世外隠君子佣儿贩妇皆冰玉　夏潦涨湖深更幽西风落木芙蓉秋飞雪暗天云拂地新蒲出水柳映洲湖上四时看不足惟有人生飘若浮　菰蒲无邉水茫茫荷花夜开风露香渐见灯明出逺寺更待月黒看湖光　水光㶑滟晴偏好山色空濛雨亦奇欲把西湖比西子淡妆浓抹总相宜　琼瑶百顷水仙家风净湖平响钓车寂历踈松欹晩照伶俜寒蝶抱秋花〈东坡〉水天相映淡溶溶隔水青天无数重白鸟背人秋自逺苍烟和树晩来浓　春水净于僧眼碧晩山浓似佛头青〈林和靖〉
　　鉴湖
　　史贺知章请为道士还乡里诏赐鉴湖剡川一曲〈唐书〉传记后汉㑹稽太守马臻创立镜湖筑塘蓄水可丈馀田又髙海丈馀若水少则泄湖溉田如水多则闸湖泄田中水入海所以无凶年〈㑹稽记〉创湖之始多淹塜宅有千馀人怨诉于台臻遂被刑于市及台中遣使按鞫验籍皆是先死亡之人名〈同上〉山阴南湖萦带郊郭白水翠岩互相映发有若图画〈舆地志〉
　　集山阴路上行如在镜中游〈王右军〉镜湖三百里菡萏发荷花五月西施采人观隘若耶〈李白〉灵汜桥前百里镜石帆山掩五云溪〈元稹〉镜水无风也自波〈贺知章〉君在镜湖西半住四明山下莫经春门前几个采莲女欲泊兰舟无主人〈施肩吾〉
　　本朝湖光如鉴月如圭月下湖中两桨飞鹤氅四垂冰骨响夜深疑自广寒归〈林㮣〉



　　记纂渊海卷七
<子部,类书类,记纂渊海>



钦定四库全书
　　记纂渊海卷八　　　　　宋　潘自牧　撰地理部
　　潮
　　子月之精生水是以月盛则潮涛大　潮水从天边来一月之中天再东再西故潮再大再小也夏时日居南宿而天髙一万五千里故夏潮大也冬时日居北宿而天卑一万五千里故冬潮小也春日居东宿故春潮渐起也秋日居西宿故秋潮渐减也　天河从北极分为两条至于南极两河随天转入地下过而下水相得又与海水合三水相荡而天转之故激涌而成潮水〈抱朴子〉史开平四年武肃王钱氏始筑捍海塘在𠉀潮通江门之外潮水昼夜冲击版筑不就因命强弩数百以射潮头乂致祷于胥山祠既而潮水避钱塘东击西陵遂成堤岸〈史〉
　　传记朝曰潮夕曰汐〈说文〉大夫种伏剑而死葬于国之西山伍子胥从海上穿山胁而持种去与之俱浮于海故前潮水者伍子胥也后潮水者大夫种也〈吴越春秋〉伍子胥谏吴王而死戒其子曰以鸱夷裹吾尸投江中吾当朝暮乘潮以观吴之败自是海门山潮头汹涌有见子胥乘素车白马在潮头之中因立庙以祠焉〈广记〉鲸鲵出穴则水溢为潮〈金楼子〉苕溪在馀杭夹岸多苕花相传古有尹公者有异术此水或潮至今日暮则风生水长数寸号为尹公潮〈图经〉移风县有潮鸡鸣长且清如吹角海潮至则鸣〈初学记〉早潮上晩潮下两水相合谓之沓潮〈畨禺记〉髙丽图经云潮汐往来应期不爽为天地之至信古人尝论之在山海经以为海鳅出入之度浮屠书以为神龙之变化窦叔𫎇海峤志以为水随之盈亏卢肇海潮赋以为日出于海冲击而成王充论衡以为水者地之血脉随气进退卒未之尽大抵天依水水承地而一元之气升降于太空之中地乘水力以自持与元气升降方其气升而地沉则海水溢而为潮及其气降而地浮则海水缩而为汐一昼一夜阴阳之气凡再升再降故一日之间潮汐皆再焉〈临安志〉且昼即天上而言之天体西转日月东行自朔而往月速渐东至于渐迟而潮亦应之以迟于昼故昼潮自朔后迭差而入于夜此所以一日午时二日午末三日未时四日未末五日申时六日申末七日酉时八日酉末也至夜即海下而言之天体东转日月西行自朔而往月速渐西至于渐迟而潮亦应之以迟于夜故夜潮自朔后迭复而入于昼此所以一日子时二日子末三日丑时四日丑末五日寅时六日寅末七日卯时八日卯末也以时有交变气有盛衰而浙潮亦因之为大小当卯酉之月则阴阳之交也气以交而盛故潮之大也独异于馀月当朔望之后则天地之变也气以变而盛故潮之大也独异于馀日〈临安志〉
　　集将以八月之望往观乎广陵之曲江　江水逆流海水上潮其始起也洪淋淋兮若白鹭之下翔其少进也浩浩溰溰如素车白马帷盖之张其波涌而云乱也扰扰焉如三军之腾装其旁作而奔起也飘飘焉如轻车之勒兵侯波奋振合战于藉藉之口鸟不及飞鱼不及回兽不及走此天下怪异诡观也注云侯波阳侯之波也藉藉盖地名云〈枚乘七发〉呼吸万里吐纳灵潮自然往复或夕或朝〈郭璞江赋〉潮水定可信　风潮争汹涌神怪何翕忽　浪打天门石壁开海神来过恶风回浙江八月何如此潮似连山喷雪来〈李白〉春潮带雨晩来急〈韦苏州〉屯门积日无风飇沧波不归成沓潮轰如鞭石矻且揺亘空欲驾鼋鼍桥惊湍蹙缩悍而骄大陵髙岸失岧嶤　八月涛声吼地来头髙数丈触山回须臾却入海门去卷起沙堆似雪堆〈刘禹锡〉谩道往来存大信也知反复向平流〈罗隠〉
　　本朝潮之涨退海非増减盖月之所临则水往从之月临卯酉则水涨乎东西月临子午则潮平乎南北　太阴西没之期常缓于日三刻有奇潮之日缓其期率亦如是自朔至望常缓一夜潮自望至晦复缓一昼潮朔望前后月行差疾故晦前三日潮势长朔后三日潮势极大望亦如之月弦之际其行差迟故潮之去来亦合沓不尽盈虚消息一之于月阴阳之所以分也夫春夏昼潮常大秋冬夜潮常大盖春为阳中秋为阴中岁之有春秋犹月之有朔望也故潮之极涨常在春秋之中涛之极大常在朔望之后此又天地之常数也〈余安道海潮图序〉势雄驱岛屿声怒战貔貅　北客观犹惧吴儿弄弗忧子胥忠义者无覆巨川舟　寜非天吐纳长逐月亏盈暴怒中秋势雄豪半夜声〈范文正〉海上涛头一线来楼头指顾雪成堆从今潮上君须上更看银山十二回江神河伯两醯鸡海若东来气吐霓安得夫差水犀
　　手三千强弩射潮低　万人鼔噪慑吴侬犹似浮江老阿童欲识潮头髙几许越山无数浪花中　八月十八潮壮观天下无鲲鹏水击三千里组练长驱十万夫红旗青盖互明灭黒沙白浪相吞屠　再见潮头涌玉轮烦君久驻浙江春　豪气正与潮争怒夜潮流向月中看　吴儿生长狎涛囦冒利轻生不自怜〈东坡〉
　　波涛〈浪附〉
　　传记塞漏舟而轻阳侯之波则舟覆也〈战国䇿〉龟鼍鱼鳖不可胜记蹙波为城遏浪为池〈纂异记〉
　　集凌阳侯之素波兮岂吾累之独见许〈扬雄反骚〉沧溟涌波涛　观涛壮天险　涛白雪山来　江中白浪如银屋〈李白〉髙浪蹴天浮　岸风翻夕浪　幔卷浪花浮　积阴带奔涛　风浪与云平　春风洪涛壮　江间波浪兼天涌　鼍作鲸吞不复知恶风白浪何嗟及　逆浪风帆急〈杜诗〉　一泻百里翻云涛　愤涛气尚盛风波无程期所忧动不测〈韩集〉翻云波泱渀〈柳集〉侬是怕浪儿饮则拜浪婆〈孟郊〉满江秋浪碧参差〈杜牧〉
　　本朝波涛卷海倾〈欧阳公〉送我长芦舟一叶笑看雪浪满衣巾　髙谈破巨浪　坐看百步鸣飞涛　白浪横江起槎牙似雪城　涛雷殷白昼　一听秋涛万古音我已横江击素波〈东坡〉月清放舟舫万里渺云涛〈山谷〉惊涛破山风动地　疾如万骑千里来气压三江五湖上突兀重重浪轰豗处处雷〈陈后山〉
　　川
　　经利涉大川〈易〉予决九川　九川涤源　若济巨川若游大川〈并书〉如川之方至　百川沸腾　如川之流〈诗〉万夫有川川上有路　扬州其川三江荆州其川江汉豫州其川荥雒青州其川淮泗兖州幽州其川河泲雍州其川泾汭冀州其川漳并州其川呼池呕夷　两山之间必有川焉〈周礼〉川壅为泽〈左〉子在川上曰逝者如斯夫〈论语〉
　　子百川灌河〈庄子〉川虽曲而通如海则由诸　百川学海而至于海　川有防　顺则便逆则否者其惟川乎〈扬子〉百川异源皆归于海〈淮南子〉
　　史禹抑洪水九川既䟽〈史河渠书〉禹乘四载百川是导　贾逊言大川无防　大川难禁制　壅防百川　各顺从其性无复灌溉则百川流行　治土而防其川犹止儿啼而塞其口岂不遽止然其死可立而待也〈前沟洫志〉王道公正脩明则百川脉理络通〈李寻传〉惧满溢则思江海而下百川〈唐魏徴疏〉
　　传记川壅而溃伤民必多是故为川者决之使导　川气之导也　川无舟梁　阳失而在阴川源必塞〈国语〉川为积刑〈家语〉后汉郑𢎞夜宿采石酿牧川逢故人无酒乃以钱投水中共饮尽夕皆得大醉因更名沉酿川〈古今注〉集譬之水也通之斯为川焉〈李萧逺论〉水怀珠而川媚〈陆士衡赋〉水积成川载澜载清〈张茂先诗〉百川派别归海而㑹〈左思赋〉嘘吸百川〈木𤣥虚赋〉障百川而东之〈韩集〉清川含藻景〈文选〉百川赴巨海〈同上〉
　　溪
　　传记文中子隠白牛溪〈贾氏谈录〉吴故宫有香水溪云西子浴处〈述异记〉五云溪即若耶溪徐浩恶其名而改之〈图经〉李白与孔巢父韩准裴政张叔明陶沔居徂徕山日沉饮号竹溪六逸〈六帖〉田游岩爱夷陵青溪上庐其侧〈六帖〉集闽有水生毒雾厉气故其名曰恶溪〈柳文愚溪对〉溪虽莫利于世而清莹秀澈锵鸣金石能使愚者喜笑眷慕而不能去也〈愚溪诗序〉地当东溪之上名其溪曰𫎇溪将以𫎇昧也〈陆希声山居记〉明月出髙岑清溪澄素光　溪水桃花流溪即镜中回　却羡双溪解北流　清溪清我心水
　　色异诸水　清溪胜桐庐水木有佳色　我爱溪水闲乘流兴无极〈李白〉溪行衣自湿　溪边春事幽　碧溪揺艇阔　溪喧獭趁鱼　洗药浣花溪　几时陪羽猎应指钓璜溪〈杜诗〉蔼蔼溪流漫　马头溪深不可厉　南溪亦清驶　冰溪时咽绝〈韩集〉
　　本朝一溪春水碧涟漪　野岸溪几曲　隔谷闻溪声寻溪渡横岭　百仭寒溪漱　不知溪源来逺近但见流出山中花〈欧阳公〉便应筑室苕溪上荷叶遮门水浸阶又试曹溪一勺甘　溪流变春酒与我相賔主　绝
　　壁寒溪吼　应同柳州柳要使愚溪画　日净东溪照清泚　溪光自古无人画凭仗新诗与写成　寻溪水溅裳〈东坡〉远法师居庐山下送客无贵贱不过虎溪而与陆道士行过虎溪数百歩大笑而别〈山谷集〉溪毛乱锦缬故园溪友脍腹腴〈山谷〉
　　涧
　　经于以采蘩于涧之中　于以采𬞟南涧之濵　夹其皇涧溯其过涧〈诗〉
　　史刘牢之为慕容垂所击败绩䇿马跃五丈涧得脱〈晋书〉陶𢎞景于茅山立馆移居积金东涧〈南史〉
　　传记何徴君多游灵宝院涵星涧〈髙隠外书〉
　　集碧涧虽多雨　涧水空山道　涧寒人欲到〈杜诗〉本朝断涧横荒堡　北临白云涧　幽涧初生草〈欧阳〉阴风生涧壑〈东坡〉
　　渊
　　经或跃在渊　不利渉大川入于渊也〈易〉若将陨于深渊　若渉渊水〈书〉或潜在渊　如临深渊　鱼跃于渊〈诗〉渊泉如渊〈中庸〉
　　子渊者众物之所生也能深而不能涸则沉玉至〈管子〉鲵旋之潘为渊止水之潘为渊流水之潘为渊滥水之潘为渊沃水之潘为渊汜水之潘为渊雍水之潘为渊汧水之潘为渊肥水之潘为渊〈列子潘音盘庄子作审〉舜以天下让其友北人无择北人无择自投清泠之渊　千金之珠必在九重之渊〈庄子〉积水成渊而蛟龙生焉〈荀子〉九珽之渊〈淮南子〉直寸指以测渊〈孔丛子〉沉灵甲于𤣥渊以违钻灼之灾〈抱朴子〉
　　史临渊羡鱼不若退而结网〈董仲舒〉取日虞渊〈狄仁杰〉传记月宫有蕊渊〈七籖〉今秦不可知之国也犹不测之渊也〈战国䇿〉东海之外有甘山者甘水出焉主甘渊〈大荒东经〉集澹乎若深渊之靓〈贾谊〉呀周池而成渊〈西都赋〉清渊洋洋〈西京赋〉夕纳景于虞渊〈选琴赋〉伫重渊以育鳞〈陆士衡赋〉灵湖之渊〈郭璞江赋〉黒蜧跃重渊　回渊可比心〈张景阳〉譬之水也塞之斯为渊焉〈李萧逺论〉
　　潭
　　传记唐𤣥宗置麹精潭砌以银砖泥以石粉贮三辰酒一万车以赐当制学士等〈史讳录〉
　　集崇其台延其槛行其泉于髙者而坠之潭有声潨然尤与中秋观月为宜于以见天之髙气之迥孰使予乐居夷而忘故土者非兹潭也欤〈柳文钴𬭁潭记〉春潭漾月辉〈隋炀帝〉潭落天上星　石门喷作金沙潭　回作玉镜潭澄明洗心魂　百尺金潭照云日　行尽绿苔潭转幽〈李白〉百顷风潭上　万里桥南宅百花潭北庄〈杜诗〉非铸复非镕泓澄忽此逢鱼虾不用避秪是照蛟龙〈韩镜潭诗〉
　　本朝潭养千年蜕骨龙　碧潭风定影涵虚　北潭新涨绿　空馀绿潭水尚带馀春色　至今清夜梦犹绕北潭北〈欧阳公〉茫茫夜潭静皎皎秋月湾　清潭百尺皎无泥　潭静写衰客　何以娱嘉客潭水洗君心〈东坡〉
　　滩濑
　　史严子陵披羊裘钓泽中后人名其钓处为严陵濑〈后汉〉传记羊肠虎臂江中滩名〈水经〉
　　集水之反流者为渇渇上与南馆髙嶂合下与百家滩合其中重洲小溪澄潭浅渚间厕曲折〈柳文袁家渇记〉闻说金华渡东连五百滩　三门横峻滩曲折走波澜石惊虎伏起水状龙萦盘　何惭七里濑使我欲垂竿　白波若卷雪侧石不容舠　白鹭拳一足月明秋水寒人惊远飞去直向使君滩〈李白〉终焉减滩濑暂喜息蛟螭〈杜诗〉浩浩复汤汤滩声抑更扬奔流疑掣电惊浪似浮霜梦觉灯生晕宵残雨送凉如何连晓语秪是说家乡〈韩集〉本朝为画龙门八节滩待向伊川买泉石〈东坡〉野水穿沙自作滩〈陈后山〉
　　汀洲
　　经淮有三洲〈诗〉
　　传记水中可居曰洲〈释文〉春皇者伏羲之别号所居之都有华胥之洲〈拾遗记〉河涧王兔园中有鹤洲凫渚〈三辅黄图〉涪州有锦绣洲〈九域图〉大宝洲种种法华充满其中〈华严经〉欻已宴玉洲〈同上〉
　　集采芳洲兮杜若〈楚词九歌〉搴汀洲兮杜若〈同上〉沙明瞰前洲白鹭洲前月天明送客回　桑落洲渚连〈李白〉江敛洲
　　渚出　汀洲稍踈散风景开怏悒〈杜诗〉日出州渚净〈柳集〉金犊近兰汀〈温庭筠〉望郎临大郡佳句洒丹青应自丘迟宅仍过柳恽汀〈李商隠〉鸿归杜若洲〈同上〉
　　本朝寻芳谢朓洲〈按谢朓诗云芳洲生杜若〉自渐红鹰侣争集稲梁洲〈东坡〉
　　堤岸
　　经髙岸为谷〈诗〉以防止水　善防者水淫之〈周礼〉修利堤防〈记月令〉故以旧防为无用坏之者必有水败〈经解〉
　　史决通堤防〈秦始皇史〉汉文帝时河决酸𬃷溃金堤〈史河渠书〉堤防之作近起战国壅防百川各以自利〈沟洫志〉韦丹筑堤捍江长十二里〈唐本传〉裴耀卿徙宣州大水河防坏耀卿躬护作役有诏陟官耀卿弗即宣而抚巡饬厉愈急堤成发诏而去人为立碑颂德〈本传〉
　　传记凡拜相府县载沙填路自私第至于子城东街名曰沙堤〈国史补〉
　　集周以金堤树以柳𣏌〈西京赋〉朝发襄阳城暮至大堤宿〈古乐府〉岸曲迷后浦　岸去酒船遥〈李白〉帖石防𬯎岸　护堤盘古木　天衔楚岸纡　地阔平沙岸　枫岸叠青岑　逺岸秋沙白　荻岸如秋水　绝岸风威动　峻岸复万寻〈杜诗〉樱桃永巷垂杨岸〈李商隠〉将泥红蓼岸〈同上咏燕〉本朝槎危欲欹岸　埼岸接芳溪　中渡桥边十里堤〈欧阳〉青山石岸东　日落大堤平　新洛霜馀两岸隆〈东坡〉断岸通横水〈陈后山〉
　　井
　　经井改邑不改井无丧无得往来井井汔至亦未繘井羸其瓶凶　巽乎水而上水井井养而不穷也　木上有水井　初六井泥不食旧井无禽　九二井谷射鲋九三井渫不食可用汲　六四井甃无咎　九五井
　　洌寒泉食　上六井收勿幕　井德之地也　井居其所而迁　井以辨义　井道不可不革〈易〉塞井夷灶〈左传〉宰我问曰仁者虽告之曰井有仁焉其从之也〈论语〉子瞽瞍使浚井　出从而揜之　有为者辟若掘井掘井九轫而不及泉犹为弃井也〈孟子〉子贡见一丈人方将为圃畦凿隧而入井抱瓮而出灌搰搰然用力甚劳而见功寡　井蛙不可以语于海者拘于虚也　子独不闻乎坎井之蛙乎跳梁乎井干之上入休乎缺甃之崖甘井先竭〈庄子〉短绠不可以汲井深之泉〈荀子〉伯益作井
　　而黄龙登　余祖尝为临沅令此县民寿考或百岁或八九十岁疑其井水殊赤乃试掘井左右得古人埋丹砂数千斛是以饮其水而得寿〈抱朴子〉
　　史武帝凿井深者四十馀丈往往为井井下相通行水〈史河渠书〉朱博为御史大夫时御史府吏舎百馀区井水皆竭长老异之〈前本传〉耿恭于城中穿井十五丈不得水乃整衣向井再拜有顷水泉涌出〈后本传〉庞俭凿井得铜〈本传〉单极之䋁断干注云䋁古绠字单尽也干者交木井上以为栏者也断干为汲索所契伤也〈汉书〉夏至日浚井改水〈续汉志〉晋元帝太兴初㑹稽人于井中得一锺上有古文十八字郭璞曰王者之作必有灵符〈晋书〉阮瞻尝群行冒热渇甚逆旅有井众竞趋之瞻独逡巡在后饮者毕乃进〈晋传〉鲍靓年五岁语父母云本是曲阳李家儿九岁堕井死其父母访问皆验〈本传〉后园凿井银作床金瓶素绠汲寒浆〈晋书〉隋兵入城陈后主跳于井〈南史〉襄州有昭王井传言汲者死人虽渇困不敢视韩朝宗移书谢神自是饮者无恙人更号韩公井〈唐韩思复传〉汉耿恭故井久涸李嗣业祷之泉复出〈本传〉王𫟹以宝钿为井干引泉激溜号为雨亭〈本传〉
　　传记井清也泉之清洁者也〈释名〉井者法也节也言法制居人令节其饮食无穷端也〈风俗通〉尧时老人击壤歌曰凿井而饮〈帝王世纪〉天下之美者昆仑之井〈吕氏春秋〉井上种桃花落井不祥〈师旷问天老〉井神曰吹箫女子〈白泽图〉苏仙公辞母曰明年天下疾疫庭中井水檐边橘树可以代养井水一升橘叶一枝可疗一人来年果疫母以井水及橘叶救之无不愈〈广记〉王涯庭穿一井合玉为柜天下宝玉投置于中汲其水饮之未几枭戮其骨肉色并如金〈独异志〉河涧王琛置玉井金干以五色缋为绳〈伽蓝记〉绿珠井在白州双角山下昔梁氏之女有容貎石季伦以真珠三斛买之耆老传云汲饮此井者诞女必多美丽闾里以美色无益于时遂以巨石镇之后虽产女端严则七窍四肢多不完具〈岭表录异〉月支有井色如酒因名酒井〈羊头山记〉霍仙鸣别墅在龙门一室之中开七井皆以雕镂木盘覆之夏月坐其上七井生凉不知暑气〈云林异景志〉魏明帝九龙殿前为玉井绮栏〈魏略〉
　　集观瓶之居居井之湄处髙临深动常近危〈扬雄酒箴〉体象圜川下贯五仭既处涅而不淄又磨之而不磷〈孙楚赋〉穿重壤之千仭兮创玉甃之百节营之不日既浚既渫潜流照照寒泉冽冽含七德以几道兮尽众善而莫伐〈江逌赋〉坐井观天而曰天小者非天小也〈韩原道论〉寒井落梧桐〈谢朓〉前有寒泉井聊可莹心神〈文选〉玲珑映玉槛澄澈写银床帝力终何有机心庶此忘〈苏味道〉浪动灌婴井　玉床金井冰峥嵘　写水落井中同泉岂殊波　桓公名已古废井曽未竭　石甃冷苍苔寒泉湛孤月〈李白〉晨冻不爨井　有井朱夏时辘轳冻阶戺　阴井敲铜瓶　露井冻银床　暗汲石底井　风吹青井芹　长懐贾傅井依然　砚寒金井水　应同王粲宅留井岘山前注云今属襄阳人呼为仲宣井〈杜诗〉贾谊宅中今始见葛洪山下昔曽窥〈韩集〉玉转温丝牵晓水　玉罂汲水花桐井青丝沉水如云影〈李贺〉红丝穿露珠帘冷百尺哑哑下纎绠〈温庭筠〉玉虎牵丝汲井回〈李商隠〉
　　本朝美井不日汲何由发清甘〈欧阳公〉当门冽碧井洗我两足泥　待凿平江百尺井要分清暑一壶冰　云岸有浅井玉醴常半寻　窈窕山前井泉通伏涧清　夜寻三尺井渇饮半瓯玉　晨瓶得雪乳暮瓮停冰湍一勺亦天赐曲肱有馀欢　井好能冰齿　古甃磨翠壁松根百尺井两绠飞净绿　龙井白泉甘馀乳　辘
　　轳绳断井深碧　铜瓶一掬寒〈东坡〉煮茗寒泉井〈山谷〉短绠徒施巧终然莫汲深〈陈后山〉
　　泉
　　经山下出泉𫎇　寒泉之食中正也〈易〉爰有寒泉在浚之下　毖彼泉水亦流于淇　泉源在左　冽彼下泉莫浚匪泉　相彼泉水载清载浊　泉流既清　觱
　　沸槛泉　逝彼百泉　观其流泉　无饮我泉我泉我池　如彼泉流无沦胥以败　泉之竭矣不云自中〈诗〉仲冬水泉动〈记〉
　　子原泉混混　泉之始达〈孟子〉孔子过于盗泉渇矣而不饮　曽子立廉不饮盗泉〈淮南子〉
　　史泉流灌浸所以育五谷〈沟洫志〉李广利行军无水㧞剑刺山飞泉涌出〈本传〉广州有贪泉前后饮者怀无厌之欲呉隠之酌而饮之赋诗曰古人云此水一㰱怀千金试使夷齐饮终当不易心〈晋书〉潘师正居逍遥谷髙宗召问所须对曰茂林清泉臣所须〈唐书〉杨朝晟师次方渠水乏有青蛇降险下走水从而流朝晟使筑防环之有诏命泉曰应圣〈本传〉
　　传记宋范百年谒明帝帝言及广州贪泉因问曰卿州复有此水否答曰梁州惟有文川武乡廉泉让水〈广记〉李德裕在中书不饮京城水悉用惠山泉时有水逓之号有僧曰水逓有损盛德京师昊天观后一眼泉与惠山水脉相通因取称量与惠山等乃罢水逓〈芝田录〉强村有水方寸许人欲取之唱浪淘沙一曲即得一杯味大甘冷因名乐音泉〈𤣥山记〉
　　集余闻荆州玉泉寺近青溪诸山山洞往往有乳窟中有玉泉交流中有白蝙蝠千岁之后体如白雪盖饮乳水而长生也〈李白集〉前有寒泉井聊可莹心神〈文选〉惜彼落日暮幽此寒泉清　倚树听流泉　飞泉挂碧峰〈李白〉悲泉共幽咽　奔泉溅水珠　泉声带玉琴　冻泉倚细石　石泉流暗壁　石间见海眼天畔萦水府　竹竿接嵌窦引注来鸟道　山稠隘石泉　山驿醒心泉出泉枯柳眼汲引岁月古　通竹溜涓涓〈杜诗〉泉音玉淙琤　泄乳交岩脉　清泉洁尘襟　泉绅拖脩白　居然鳞介不能容石眼环环水一锺〈韩集〉悬泉粲成帘罗注无时休韵磬叩凝碧锵锵彻岩幽　引泉开故窦〈柳集〉本朝赵德麟曰王仲至谓余云吾尝奉使过仇池有九十九泉万山环之可以避世如桃源〈东坡集〉使君能爱客朝夕弄山泉　翁欢不待丝与竹把酒终日听泉声飞泉溜垂绠石乳滴空窦　灵泉吐岩侧　安得白玉琴写之朱丝绳　卧闻乳石淙溜响疑是香林八节声山泉响夜琴　史君自有林泉趣不用笙簧乱水声阴精分月窟水味标茶录〈欧阳公〉最爱泉鸣涧初尝渇
　　入喉　遂名参寥泉可濯幽人襟　石泉解娱客琴筑鸣空山　或为云汹涌或作线㫁续或鸣空洞中杂佩间琴筑或流苍石缝宛转龙鳯蹙　卧听空阶环玦响消破亭中万斛泉　山泉宅龙蜃平地流膏乳　寒
　　泉比吉士清浊在其心　龙井白泉甘胜乳〈东坡〉云梦泽南君子泉水无名字托人贤〈山谷〉昨日寄书至坐想参寥泉此泉如此公遇物作清妍〈陈后山〉
　　温泉
　　传记秦始皇至骊山与神女游而忤其㫖神女唾之遂生疮始皇怖谢神女为出温泉而洗除〈三秦记〉凡水源有石硫黄其泉则温或云神人所暖主疗人疾〈博物志〉绍兴山出温泉可以瀹鸡〈吴录〉句容县吴续塘有湖水半冷半热皆有鱼交入辄死〈杂爼〉江乘县有泉半温半冷共出一壑〈地记〉鸡龙山涧中朝夕涌泉溢出时刻不差号为潮泉常如沸汤〈浔阳记〉汉水南有温泉其热可熟鸡子未至二十里即望见白气冲天〈梁州记〉庐山主簿山下有温泉冬夏常热〈庐山记〉天宝六载更温泉曰华清宫汤〈地理志〉上于华清新建一汤禄山以玉鱼龙凫雁石梁石莲花以献上命陈于汤中解衣将入龙鱼凫雁皆奋鳞举翼状若飞动上因恐却之〈明皇杂录〉
　　集观温泉浴神井〈张衡赋〉伟温涛之若焚〈曹植赋〉暄波起兹源〈刘义恭赞〉鸡头温水鲁汤神泉不㸑自沸热若焦然烂毛瀹卵煮绢濯鲜〈洛都赋〉挺此温谷骊山之阴白礜上彻丹砂下沉〈温泉铭〉玉甃暖兮温泉溢〈白乐天〉阴阳结炎炭造化开灵泉沸珠跃清月皎镜涵空天〈李白〉零叶翻红万树霜玉莲开蘃暖泉香行云不下朝元阁一曲淋铃泪数行〈杜牧〉骊岫飞泉泛暖香九龙呵䕶玉莲房〈李义山〉华清源中礜石汤徘徊百鳯随君王〈李贺〉
　　本朝过水北十馀里得白水山山行一里许得佛迹院院中涌二泉其东所谓汤泉其西雪如也吾意汤泉在天地间自为一类受性本然不必有待然后温也凡物各求其类而水性犹耿介得其类则虽数万里而伏流相通非其类则横绝径过十字旁午而不相入故二泉之间不能容寻常而炎凉特异如此〈唐子西惠州游汤泉记〉泓泓涓涓莫虞岁年不火而燠其名汤泉呜呼岂非荧惑莅于上邪烛龙隠于中邪旁通咸池日驭之所经邪幽精沉魄阴偿其负邪丹砂黄硫金石之气酷悍之所激邪德有常仁惠公而浃寒凝海兮不冰旱焦山兮不竭以沭则髪泽以颒则肤悦其羡流冗浸捐弃于沟壑者犹能灌蔬稻之畦已牛马之渇此又何其然耶〈秦少游赋〉东坡所记汤泉秦州之骆谷渝州之陈氏山居秦君之所赋东城及康庐汝水尉氏骊山后谪居惠州游白水山佛迹岩浴于汤泉凡有十八矣余之所见新安之黄山闽中之剑浦亦有其二矣第汤泉多作硫黄气浴之则袭人肌肤惟骊山是礜石泉黄山是朱砂泉〈渔隠〉郁攸火山烈觱沸汤泉注岂惟渇兽骇坐使痴儿怖安能长鱼鳖仅可𬊈狐兔〈东坡〉石龙有口口无根自在流泉谁吐吞若信众生本无垢此泉何处觅寒温〈东坡咏庐山汤泉先是僧可遗诗曰禅庭谁作石龙头龙口汤泉沸不休直待众生尘垢尽我方清冷混常流〉
　　瀑布
　　传记唐宣宗㣲时以武宗忌之逐出为僧与黄蘗禅师同观瀑布黄蘗得一聨云千岩万壑不辞劳逺看方知出处髙宣宗续之曰溪涧岂能留得住终归大海作波涛王者气象可见也〈史诗〉
　　集洒流湿行云溅沫惊飞鸟雷吼何喷薄箭驰入窈窕〈张九龄〉飞湍瀑流争喧豗砯崖转石万壑雷　日照香炉生紫烟遥看瀑布挂长川飞流直下三千丈疑是银河落九天　西登香炉峰南见瀑布水挂流三千丈喷壑数十里欻如飞雷来隠若白虹起　海风吹不断江月照还空　飞珠散轻雾流沫拂穿石〈李白〉云门吼瀑泉〈杜诗〉悬瀑垂天绅　宴喜亭记曰其瀑曰振鹭之瀑言容也又曰秩秩之瀑言德也〈韩文〉皛皛掷岩端洁光如可把琼枝折不㫁雪片晴犹下石坚激清响叶动水馀洒前时明月中见是银河泻　飞流透嵌隙喷洒如丝棼含晕迎初旭翻光破夕曛馀波绕石去碎响隔溪闻郤望琼沙际逶迤见脉分〈刘禹锡〉
　　本朝世传徐凝瀑布诗云瀑布瀑布千丈直雷奔入江无暂息万古长如白练飞一条界破青山色此至为尘陋又伪作乐天称美此句有赛不得之语乐天虽渉浅易然岂至是哉乃戏作绝句云帝遣银河一派垂古来惟有谪仙词飞流溅沫知多少不为徐凝洗恶诗〈东坡志林〉春岩响瀑泉〈欧阳公〉灵源何太髙北斗想可挹凌日五光直逗云千仭急白虹下涧饮寒剑倚天立闪电不得瞬长雷无敢蛰万丈岩崖折一道林峦湿险逼飞鸟坠冷洒山鬼泣须当截海去浊流不相入〈范文正〉擘开青玉峡飞出两白龙乱沫散霜雪古潭揺青空馀流滑无声快泻双石谼　吾闻泰山石积日穿残溜况此百雷霆万世与石鬬　长输不尽溪欲满无底窦跳波翻潜鱼震响落飞狖　玉渊神龙近云雨乱晴昼〈东坡〉崩腾复璀璨佳丽更雄伟势从三梁外影落明镜里　倏至走长蛇提来翻素雪声雄万霹雳势倒千墆嵲〈朱文公〉
　　陂〈陂塘附〉
　　经彼泽之陂〈诗〉
　　史楚孙叔敖作期思陂灌雩娄之野号芍陂〈史记〉汝南有鸿隙陂翟方进以数溢为害奏罢之王莽时枯旱郡中追怨乃作童谣曰坏陂谁翟子威饭我豆食羮芋魁反乎覆陂当复谁言者两黄鹄后邓晨为守复脩所坏陂周燮有先人草庐结于冈畔下有陂田尝服勤以自
　　给宗族更劝之曰君独何为守东冈之陂乎　郭林宗曰黄叔度汪汪若千顷波澄之不清淆之不浊　费长房遇壶公几得道不成长房辞归翁与一竹杖曰骑此则自至矣长房骑竹杖到家弃葛陂中顾视乃龙也〈汉书〉邓艾于楚州开白水陂灌田又筑塘四十九所〈晋书〉
　　传记郑敬立吏隠居于蚁陂之阳以渔钓自娱〈汝南先贤传〉集或火云𬋖天旱魃为虐歊蒸瘅怒蛟龙逭诛而翠潋摇岸澄澜洗月溶溶浩浩独落天光顺势导流犹润百里则灌畦浮塍平岁之溉千顷岂为多哉〈韦瓘宣州南陵县大农陂记〉岑参兄弟皆好奇携我逺来游渼陂天地黯惨忽异色波涛万顷堆琉璃琉璃汗漫泛舟入事殊兴极忧思集鼍作鲸吞不复知恶风白浪何嗟及　半陂已南纯浸山　应为西陂好金钱罄一餐饭抄云子白𤓰嚼水精寒　陂塘五月秋　陂泽绕回旋　天清黄子坡〈杜诗〉陂水寒更绿〈柳集〉
　　本朝程明道摄上元邑盛夏陂塘大决法当言之府府禀于漕然后计功调役先生曰如是苖槁矣救民获罪所不辞也遂发民塞之〈言行录〉汴水浊流自生民以来不以种稲今欲陂而清之万顷之稻必用千顷之陂一岁一淤三岁而满矣〈东坡万言书〉乐哉朱君障灵堤导鄢及蛮兴众陂　水落陂光淡〈欧阳公〉破陂漏水不耐旱人力未至求天全　焦陂上与长淮通　秋来不见渼陂岑千里诗盟忽重寻〈东坡〉
　　沟洫
　　经坎为沟渎〈易〉浚畎浍巨川〈书〉筑城伊淢〈诗〉遂人凡治野夫间有遂十夫有沟百夫有洫千夫有浍　稻人以潴蓄水以防止水以沟荡水以遂均水以列舎水以浍泻水　雍氏掌沟渎浍池之禁　司险设国之五沟五浍　匠人为沟洫广尺深尺谓之圳田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仭谓之浍　凡沟逆地阞谓之不行凡沟必因水势善沟者水漱之〈周礼〉季春开导沟渎〈记月〉
　　〈令〉禹卑宫室而尽力乎沟洫〈论语〉
　　子雨集沟浍皆盈其涸也可立而待也〈孟子〉江湖鳣鲔非沟洫所容〈文中子〉
　　史禹致费于沟洫〈史本纪〉禹䟽沟洫　荥阳下引东南为鸿沟〈河渠书〉召信臣为南阳太守开导沟渎数十处以广灌溉歳増至三万顷〈前本传〉和帝诏曰堤防沟渠所以助顺地理令刺史二千石其随宜䟽导〈后本纪〉鲍昱为汝南太守郡多陂池岁岁缺坏乃作梁石洫水常饶足溉田倍多〈本传〉
　　传记宻雨溟沐润于枯渎〈太𤣥〉长安御沟谓之杨沟谓植髙杨于其上也又曰羊沟谓羊喜抵触垣墙故为沟以隔之〈古今注〉
　　集彼寻常之污渎兮岂容吞舟之鱼〈贾谊赋〉绕堤龙骨冷拂岸鸭头香〈李贺御沟诗〉秋水通沟洫〈杜诗〉清沟映污渠　潢潦无根源朝满夕已除　君独居沟上沟浊萍青青沟声通𫟍急〈韩集〉
　　本朝邻注涌沟窦街流溢庭除〈欧阳公〉直度千人沟下有㣲凉泫〈东坡〉伏蛙号蚓沟渎空　暗溜入沟塍〈陈后山〉
　　河渠
　　史禹以河所从来髙难以行平地乃穿二渠以引其河韩闻秦好兴事欲罢之毋令东伐乃使水工郑国间
　　说秦令凿泾水自中山西邸瓠口为渠三百馀里欲以溉田中作而觉秦欲杀郑国郑国曰始臣为间然渠成亦秦之利也秦以为然卒使就渠因命曰郑国渠　武帝时郑当时为大司农言曰引渭穿渠起长安并南山下至河三百馀里径易漕而渠下民田万馀顷又可得以溉田天子以为然令水工徐伯表发卒穿漕渠三歳而通其后河东守番系言穿渠引汾溉皮氏汾阴下引河溉汾阴蒲坂下度可得五千顷天子发卒作渠田数岁河移徙渠不利其后人有上书欲通褒斜道及漕事下御史汤天子拜汤子卬为汉中守发数万人作褒斜道果便近而水湍石不可漕其后庄熊罴言临晋民愿穿洛以溉重泉以东万馀顷于是发卒万馀人穿渠自徴引洛水至商颜下穿渠得龙骨故名龙首渠〈史河渠书〉西门豹为邺令凿十二渠引河水灌田〈本传〉倪寛奏请穿凿六辅渠以益溉郑国髙卬之田〈前沟洫志〉太始二年赵中大夫白公复奏穿渠引泾水溉田四千五百馀顷因名曰白渠民得其饶歌之曰田于何所池阳谷口郑国在前白渠起后举锸为云决渠为雨　史起为邺令引漳水溉邺以富魏之河内民歌曰终古舄卤兮生稻梁　宣帝地节中郭昌乃穿渠直东泾东郡界中不令北曲渠通利百姓安之　哀帝时何武奏多穿漕渠于冀州地使民得以溉田分杀水怒虽非圣人法然亦救败术也〈沟洫志〉明帝十二年修汴渠十三年渠成〈后本纪〉安帝元初二年诏修理西门豹所分漳水为支渠以溉民田二月诏脩理旧渠通利水道以溉公私田〈本纪〉马援所过穿渠以利其民〈本传〉贾侯为豫州通运渠二百里所谓贾侯渠〈魏志〉薛胄为兖州刺史城东沂泗二水合而南流胄决令西注陂泽尽为良田民号豊兖渠〈本𫝊〉开皇中郭衍开漕渠闗中赖之名富人渠〈本𫝊〉唐髙宗时长孙祥奏言昔郑国白渠溉田四万馀顷今为富商大贾竞造碾硙渠流梗涩止溉万顷请修营以便百姓　开元初诏决三辅渠时王主权家皆旁渠立硙李元纮敕史尽废之民赖其恩　杜亚拜淮南节度使至则治漕渠夹堤髙卬田因得灌溉人皆悦赖　温造为朗州刺史开化乡渠溉田二千顷号右史渠　强循迁雍州司户教人承水浸田号强公渠　薛大鼎迁沧州刺史无棣渠久塞大鼎复治属海民歌曰新沟通舟楫利属沧海鱼盐至　李听徙灵盐节度部有光禄渠听即引渠溉塞下地千馀顷〈本传〉
　　传记汉灵帝西域所献因墀香煮为浴汤宫人以之沐浴使馀汁入渠名曰流香渠〈拾遗记〉延携为幽州刺史范阳郡有旧沈渠废败多时携自度水形营造溉田万馀顷〈通典〉汝阳王琏取云梦石甃泛春渠以蓄酒〈醉仙图记〉集君乃昆仑渠籍乃岭头泷　墙下春渠入禁沟渠冰初破满渠浮凤池近日长光暖流到渠时更不流〈韩集〉本朝汴水首受黄河每岁自春及冬常淤河口均调水势止深六尺以通行重载为准　太宗诏汴河岁运江淮米五千百万斛以济京师　金河本京水其源曰祝龙泉过中牟名曰金水国初始遣使浚治惠民河与蔡河一水即闵河也建隆元年始命陈承昭督丁夫遵闵河自新郑与蔡水合贯京师南历陈颍达寿春以通淮右舟楫相继商贾毕至都下利之于是以西南为闵河东南为蔡河至开宝六年始改闵河为惠民河　广济河自都城历曺济及郓旧云五丈河开宝六年诏改今名〈㑹要〉齐州太守政之暇凿渠开沼䟽清涟　鸣渠夹路何潺潺〈欧阳公〉明年共看决渠水饥饱在我寜闗天　灔灔春渠长〈东坡〉秦收郑渠成　市门行清渠〈山谷〉
　　郊
　　经同人于郊〈易〉王朝至于商郊牧野　王出郊书命君陈分正东郊〈书序〉命毕公保釐东郊　申画郊圻〈书〉适彼乐郊　在浚之郊〈诗〉二曰四郊之赋注云四郊去国百里　遂士掌四郊注云其地则距王城百里以外至二百里　载师近郊之地逺郊之地注云五十里为近郊百里为逺郊　小宗伯兆五帝于四郊〈周礼〉四郊多垒〈记〉子齐景公出舎于郊〈孟子〉适莾苍者三餐而返注云莾苍近郊之邑〈庄子〉
　　史东方帝太昊青灵句芒畤于东郊兆南方帝炎帝赤灵祝融畤于南郊兆西方帝少昊白灵蓐收畤于西郊兆北方帝颛帝黒灵𤣥冥畤于北郊兆中央帝黄灵后土畤于长安城之末兆〈前郊祀志〉
　　传记邑外谓之郊郊外谓之牧〈尔雅〉賔至于近郊张𭥆行时税舎于北郊今还至此正其故行服以俟君命敬也逺郊之内有𠉀馆可以小休止〈仪礼注〉卿出郊劳注聘
　　礼曰賔至近郊使卿用束帛劳之〈国语〉
　　集四郊多白杨　城上俯江郊　西郊向草堂　西川供客眼惟有此江郊　老夫有如此不异在郊坰〈杜诗〉新凉入郊墟〈韩集〉
　　本朝行行渐乐郊　一雨郊圻回　秋色满郊原　千里郊原正如画正宜携酒望晴川〈欧阳公〉偶作郊原十日游未应回首厌笼囚〈东坡〉郊原注目日青深〈陈后山〉
　　野
　　经同人于野　上古穴居而野处〈易〉野无遗贤　君子在野〈书〉汤与桀战于鸣条之野　髙宗梦傅说使百工营求诸野〈书序〉说筑傅岩之野惟肖　台小子旧学于甘盘既乃遁于荒野　武王放牛于桃林之野〈书〉逺送于野　我行其野　叔适野　劬劳于野　至于艽野京师之野　在坰之野〈诗〉体国经野　司㑹以九赋之法令田野之财用　小司徒井牧其田野　遂人掌邦之野注云郊外曰野　旅师掌聚野之锄粟　委人掌敛野之赋　县士掌野注云谓地距王城二百里外至三百里〈周礼〉
　　子伊尹耕于有莘之野〈孟子〉尧治天下五十五年不知治欤不治欤问之在野在野不知〈列子〉黄帝张咸池之乐于洞庭之野〈庄子〉
　　史黄帝与蚩尤战于涿鹿之野　与炎帝战于阪泉之野〈史〉黄帝画野分州〈前地理志〉尧舜逺四佞而放诸野〈五行志〉舜万物和于野〈刘向传〉叔孙通为绵蕞野外习之〈叔孙通传〉文帝诏曰朕亲率天下之民而野不加辟　宣帝牛马被野〈本纪〉唐太宗牛马被野〈食货志〉商旅野宿焉〈通鉴〉
　　传记鲁有大野十薮〈尔雅〉
　　集春晩绿野秀〈文选〉原野旷超缅〈李白〉竹风连野色　野阔天清无战声　原野转萧瑟　地卑荒野大　旷野怀咫尺　回身视绿野惨淡如荒泽　秋野日踈芜　碧水春风野外昏　平野入青徐　在野兴清深〈杜诗〉土膏释原野　野静停风威迥野恣窥临　迩连野绿逺混天碧〈柳文〉
　　本朝平野见南山　山明雪野晴　日落原野晦　雨过西城野色侵　瘦野一刀田　野旷觉天穹〈欧阳〉平野容回顾　野润风光秀　野旷低归鸟〈东坡〉
　　村墟
　　传记岭南谓村市为墟〈陶渊明〉千村万落生荆𣏌　卜宅楚村墟　逺村信荒僻　孤村春水生　农务村村急〈杜诗〉绿荷包饭趁虚人〈柳集〉按经脩道具依様买山村注云马髙唐为御史大夫将置宅命画工图其状戒所使曰依此様买之〈刘禹锡〉得草绿杨村〈李商隐燕诗〉海虚争翡翠溪逻鬬芙蓉注云新州有翡翠虚芙蓉〈杜牧之〉
　　本朝木落孤村迥〈欧阳〉携杖村落去　淡淡烟村逺　烟火动村落　行行玩村落　犹有小船来买饼喜闻墟落在山前〈东坡〉水绕数家村〈陈后山〉
　　林薮
　　经太宰九曰薮以富得民　四曰薮牧养蓄鸟兽　大司徒辨其山林之名物　林衡掌巡林麓之禁令　山虞掌山林之政令　司险周知山林之阻设国之五沟五涂而树之林〈周礼〉仲春毋焚山林〈记月令〉山麓以时入而不禁〈王制〉山薮藏疾　山林薮泽之利与民共之〈左传〉子斧斤以时入山林〈孟子〉夸父不量力欲追日景道渇而死弃其杖尸膏肉所浸生邓林邓林弥广数千里〈列子〉鹪鹩巢于深林不过一枝　孔子游缁帷之林〈庄子〉幽兰生于深林不以无人而不芳〈荀子〉
　　史山林薮泽各以肥饶多少为差〈前食货志〉山泽先帝熂炉养种竹木杂果为林采者听不追夺〈南史羊𤣥保兄子希传〉传记古之长民者不崇薮薮物之归也　山林薮泽足以备财用则宝之〈国语〉汝应观此逝多林以佛威神广无际一切庄严皆示现十方法界悉充满　文殊师利菩萨住庄严幢娑罗林中说法〈华严经〉洞𤣥宫内有空青之林　七宝浴池八骞之林〈道经〉山林奇处乃欲界之仙都〈陶𢎞景云〉
　　集巢许山林志　山林引兴长　林回硖角来　林响飕飕交　林茂鸟知归　林僻来人少　苦乏大药资山林迹如扫〈杜诗〉出宰山水县读书松竹林〈韩集〉
　　本朝髙林野阜相回环　林枯山瘦失颜色〈欧阳〉老去山林犹梦想　霜林散烟鬟〈东坡〉老觉山林可避人正须麋鹿与同群　回看幽径绕双林〈陈后山〉
　　谷
　　经入于幽谷幽不明也〈易〉宅㬂夷曰旸谷宅西曰昧谷〈书〉施于中谷　出自幽谷　在彼空谷　髙岸为谷深谷为陵〈诗〉
　　子谷得一以盈〈老子〉渤海之东有大壑焉实维无底之谷〈列子〉
　　史周之成康川谷不塞〈汉纪〉石崇有别馆在河阳之金谷〈晋书〉
　　传记邹衍在燕谷吹律而阳气生至今名黍谷〈类记详见律吕类〉鸟氏裸谷量牛马裸人名也〈六帖〉韦嗣立退居新丰山中宗尝幸其居名所居为灵源幽居〈翰林志〉
　　集谿谷巉岩〈招隠士〉望山谷之嵯峨〈西都赋〉幽谷嶜岑〈南都赋〉深沟嵌岩而为谷〈甘泉赋〉太行之阳有盘谷友人李愿居之　宴喜亭记曰其石谷曰谦受之谷言德也其土谷曰黄金之谷言容也〈韩文〉冰谷明且秀　暖气变寒谷空谷宜秋清　行歌入谷口路尽无人跻〈李白〉谷口樵归唱　愚公野谷村　幽居在空谷　有谷禾黍稠　传道东柯谷深藏十数家　白谷㑹深游〈杜诗〉
　　本朝时时度深谷往往得佳景　山势抱幽谷　一径﨑岖入谷中　过春深谷尚花开　涧谷自深暧〈欧阳公〉入谷惊𫎇宻　谷映竹栏秀　小语辄响谷　深谷下窈窕〈东坡〉
　　洞
　　史章夏卿晩岁署其居曰大隠洞〈唐书〉
　　传记庐山有白鹿洞〈庐山记〉鱼朝恩有洞房四壁夹安琉璃板中贮江水及萍藻诸色鱼虾号鱼藻洞〈南康记〉集薛景梅为道州刺史得异境于近郊有石穹然如夏屋因名其地曰含辉洞〈刘禹锡〉常闻玉泉山山洞多乳窟洞门闭石扇地底兴云雷〈李白〉洞门无锁钥俗客不曽
　　来　岩洞幽深门不锁〈韩集〉乳肥春洞生鹅管　紫洞香风吹碧桃〈杜牧〉
　　本朝魏野居陕府之东郊凿土为室曰乐天洞〈遁斋闲览〉四字丹青万仭崖神清之洞锁楼台　洞门常起烟霞洞穴傍穿透谿谷〈欧阳公〉不辞携被岩底眠洞口云深夜无月〈东坡〉
　　居处部
　　都邑
　　经文王受命有此武功既伐于崇作邑于丰〈诗〉盘庚五迁将徙亳殷〈书序〉我乃卜涧水东瀍水西惟洛食〈书〉商邑翼翼四方之极〈诗〉
　　史刘敬说上都闗中上疑之左右大臣皆山东人多劝上都洛阳曰东有成皋西有崤渑背河向洛其固亦足恃也张良曰洛阳虽有此固其中小不过数百里地薄四面受敌此非用武之国夫闗中左崤函右陇蜀沃野千里南有巴蜀之饶北有胡苑之利阻三面而守独以一面东制诸侯此所谓金城千里天府之国也〈汉书〉传记春秋左氏传曰凡邑有宗庙先君之主曰都无曰邑伏羲都陈神农亦都陈又营曲阜黄帝都涿鹿或曰都有熊少昊都穷桑颛顼都髙阳帝喾都亳一曰都髙辛尧始封于唐后徙晋阳即帝位都平阳舜都蒲阪禹本封于夏为夏伯及舜禅都平阳或在安邑汤都亳至仲丁迁嚣河亶甲居相祖乙居耿及盘庚五迁复南都亳之殷地周文王都酆武王都镐周公相成王以酆镐偏处西方方贡不均乃营洛邑成王即洛邑建明堂朝诸侯复还酆镐至幽王为犬戎所杀平王东迁乃居洛邑及敬王时又迁成周秦非子始封于秦后都咸阳汉都长安东观汉记曰光武中兴都洛阳又于南阳置南都三国时魏略云魏以长安谯许昌邺洛阳为五都吴志云吴都鄂后迁建业蜀志云蜀都成都晋书云晋都洛阳至永嘉南居建康　秦皇兼天下都咸阳渭水贯都以象天汉横桥南度以法牵牛　朕闻践华固德百二称乎建瓴卜洛归仁七百崇乎定鼎是以控膏腴于天府启黄图于渭濵襟沃壤于王城摛绿宇于河渚市朝之城丽皇州之九纬丹紫之原邈神皋之千里二京之盛其来自昔此都在兹宇宙通赋贡于四方交乎风雨均朝宗于万国〈唐髙宗东都诏〉
　　集汉之西都在于雍州实曰长安左据函谷二崤之阻表以太华终南之山右界褒斜陇首之险带以洪河泾渭之川华实之毛则九州之上腴焉防御之阻则天下之奥区焉是故横被六合三成帝畿周以龙兴秦以虎眂及至大汉受命而都之也仰悟东井之精俯协河图之灵奉春建䇿留侯演成天人合应以发皇明乃眷西顾实维作京〈后汉班固西都赋〉寻历代之规兆仍险塞之自然被昆仑之洪流据伊洛之双川挟成皋之嵓阻扶二崤之崇山砥柱回波缀于后三涂太室结于前镇以嵩髙乔岳峻极于天〈傅毅洛都赋〉于显乐都既丽且康陪京之南居汉之阳割周楚之丰壤跨荆豫而为疆体爽垲之闲敞纷郁郁其难详尔其地势则武闗闗其西桐柏掲其东流沧浪而为隍廓方城以为墉汤谷涌其后济水荡其西推濑引湍三方是通〈张衡南都赋〉夫蜀都者盖兆基于上代开国于中古廓灵闗而为门包玉垒而为宇带二江之双流枕峨嵋之重阻水陆所凑兼六合而交㑹也〈晋左思蜀都赋〉京洛信名都佳丽拟蓬壶九华雕玳瑁百福上椒涂黄金络騕袅莲花装鹿卢咸言仪服盛全盛执金吾〈陈孔奂赋诗〉宪章殚礼乐容服备车徒回銮入酆镐从跸度枌榆冉冉年和变迟迟节物徂馀花照玉李细叶翦圭梧朝夕万国凑海㑹百川输〈许善〉画野通淮泗星躔应斗牛玉牒宏图表黄旗美气浮三分开霸业万里宅神州髙台临茂苑飞阁跨澄流江涛如素盖海气似珠楼吴趋自有乐还似镜中游〈虞世南赋〉
　　城郭
　　经哲夫成城　公侯干城　宗子维城　无俾城坏〈俱诗〉周礼曰日至之晨尺有五寸谓之地中天地之所合也四时之所交也乃建王国焉
　　子三里之城七里之郭〈孟子〉管子曰内为之城外为之郭鲧作九仭之城〈淮南〉呉越春秋鲧筑城以卫君造郭以
　　守民此城郭之始也　昆仑山有増城九重其髙一万一千一百一十里〈淮南〉孔子谓颜回曰家贫居卑胡不仕乎颜回答曰不愿仕回有郭外之田五十亩足以给𫗴粥足以给丝麻鼓琴足以自乐回不愿仕也〈家语〉
　　传记公羊传注曰天子之城千雉髙七雉公侯百雉髙五雉曰干城言不敢自専御于天子也　月令每岁孟秋之月补城郭仲秋之月筑城郭　左传曰计丈数揣髙卑度厚薄仭沟洫物土方议逺迩量事期计徒庸虑材用书糇粮以令役此筑城之义也　始皇奋六代之馀烈振长䇿而御宇内践华为城因河为池〈过秦论〉集崪若断岸矗似长云制磁石以御冲糊頳壤而飞文观阶扄之固䕶传万祀而一君出入三代五百馀载竟𤓰剖而豆分藻扄黼帐歌台舞阁之基璇渊碧树弋林钓渚之馆吴蔡齐秦之声鱼龙爵马之玩皆薫歇烬灭烟沉响绝东都妙姝南国丽人〈鲍昭赋〉汉渚水初绿江南草复黄日照蒲心暖风吹梅树香〈简文帝〉湛淡水成文参差树交影长门久已闭离宫一何静细草縁玉階髙枝䕃桐井〈温子升〉日落征途逺怅然临古城頺墉寒雀集荒堞晩乌惊萧森灌木上迢逓孤烟生霞景焕馀照露气澄晩清秋风转摇落此志安可平〈李百药〉天险匪登地险丘陵帝王设险乾坤是承〈后汉李尤〉
　　宫
　　经上古穴居而野处后世圣人易之以宫室上栋下宇以待风雨盖取诸大壮〈周易〉命士以上父子皆异宫儒有一亩之宫环堵之室〈礼记〉
　　史建章长乐宫皆辇道相属悬栋飞阁不由径路　髙祖七年至长安萧何脩未央宫〈汉书〉汉武帝巡省五岳禋祀丰备故立宫其下号曰集灵宫　武帝置寿宫张羽旗以礼神君〈汉书〉
　　传记昔黄帝有合宫尧有二宫㧑宫汤有镳宫周有蒿宫郑宫春宫秦有蕲年宫信宫梁山宫汉有长乐宫未央宫沛宫林光宫甘泉宫龙泉宫首山宫明光宫五柞宫万岁宫池阳宫蒲陶宫竹宫寿宫建章宫黄山宫太一宫思子宫夜光宫棠梨宫扶荔宫桂宫鼎湖宫宜春宫谷口宫望仙宫通天宫后汉有南宫北宫胡桃宫魏有邺宫吴有太初宫昭明宫亦犹天文之有紫宫文昌及五宫神仙之有金玉琉璃宫矣〈初学记〉河图曰瑶光贯月感女妪于幽房之宫生黒帝〈河图〉
　　集轶凌阴之地室过谷阳之増城回天门而鳯举蹑黄帝之明庭冠髙山而为居乘昆仑而为宫案轩辕之旧处居北辰之闗中背共工之幽都向炎神之祝融縁石阙之天梯桂木杂而成行芳肸蚃之依棐鸾孔飞而翺翔〈刘歆赋〉遥看云雾中刻桷映丹红珠帘通晓日金华拂夜风欲知歌管处来过安乐宫〈简文帝〉玉烛调秋气金舆历旧宫还如过白水更似入新丰秋潭清晩菊寒井落踈桐举杯延故老令闻歌大风〈周明帝〉新宫实壮哉云里望楼台迢逓翔鹍仰连翩贺客来重栏寒露宿丹井夏莲开砌石披新锦梁花画早梅欲知安乐盛歌管杂尘埃〈陈阴铿〉圣祖神杰尧踪汉烈岳峻雄图天张武节坠命既升霸略将骋清渭走烽浊河献警恃峭剑闗凭深桂岭彛章委阙礼乐沉河极压倾构引溺危波尽物称瑞穷灵委和𤣥精翼日丹羽巢阿〈沈约颂〉
　　殿
　　史明德马皇后尝有不安时在敬法殿东厢上令太夫人及兄弟得入见之洛阳宫殿簿曰太极殿近含章殿传记苍颉篇曰殿大堂也商周以前其名不载按史记秦〈阙〉






















　　九尺二百歩一立楼去城中二丈五尺〈墨子〉乱之所由生者皆在流遁大构架兴宫室延楼栈道鸡栖井干檦木欂栌以相支持木巧之饰此遁于木也〈淮南子〉更始帝到长安其大臣辟除东宫之事为下所非笑但为小卫楼半城而居之以是知其将相非萧曺之俦也〈桓谭新论〉史武帝时方士言黄帝为五城十二楼以𠉀神人魏有丽谯越有飞翼汉有井干　武帝立井干楼髙五十丈〈汉书〉张华善天文解望气元康初尝与鄱阳雷孔章共夜登楼而见一气起牛斗间华谓孔章曰此何气也对曰其宝剑乎〈晋书〉朝日百官班于殿庭左右循使二人分莅于钟鼓楼下〈唐书〉
　　集有都城之百雉加层楼之五寻从明王以登游聊暇日以娱心鸣鸠拂羽于桑榆游凫濯翅于素波牧竖吟啸于阡陌舟人鼔栧而扬 --（‘昜’上‘旦’之‘日’与‘一’相连）歌百寮云集从坐华台嘉肴满爼㫖酒盈杯谈三坟与五典释圣哲之所裁〈孙楚赋〉回首望长安千里怀三益顾惟惭入楚殊私等申白西阻水潦收昭立霜露积龙门不可见空慕凌霜柏〈刘孝绰〉
　　台
　　经经始灵台经之营之庶民攻之不日成之〈诗〉可以居髙明可以逺眺望可以升山陵可以处台榭〈月令〉散鹿台之财〈书〉惟宫室台榭陂池侈服以残害于尔万姓〈书〉天子有三台灵台以观天文时台以观四时施化囿台以观鸟兽鱼鳖诸侯卑不得观天文无灵台但有时台囿台也〈五经异义〉
　　子虽有台池鸟兽岂能独乐哉〈孟〉九层之台起于累土〈老子〉尸子曰瑶台九累而尧白屋
　　史武帝升望月台南端有三鸭群飞俄而下台帝悦之至夕鸭宿台端〈洞冥〉范蠡起游台于怪山以为灵台仰观天文𠉀日月之变怪〈吴越春秋〉
　　传记案山海经有轩辕台帝尧台帝舜台其后夏有璇台钧台殷有鹿台南单台周有灵台重璧台秦有章台鳯皇台望海台琅琊台汉有柏梁台渐台神明台八风台思子台后汉有云台魏有铜雀台金台冰井台凌云台南巡台九华台吴有钓台晋有崇天台织室台此其略也〈类要〉白虎通曰天子立灵台所以考天人之际察阴阳之㑹揆星度之验　景公与晏子游少海登柏寝之台望其国曰美哉堂堂乎〈韩子〉楚灵王为章华之台与伍举登焉曰台美夫对曰先君庄王为匏居之台髙不过望国氛大不过容晏豆民不废时务官不易朝常今君为此台民罢财尽数年而成诸侯莫至若君谓此美楚其殆矣〈国语〉楚灵王作干溪之台五百仭之髙欲登浮云窥天文〈陆贾新语〉史记云寡妇清先得丹穴而擅其利数叶家亦不訾清寡妇也能守其业用财以自卫不见犯秦皇帝以为贞妇为筑女怀清台〈货殖传〉
　　集从明君而嬉游聊登台以娯情见天府之广开观圣德之所营建髙台之嵯峨浮双阙乎泰清仰冲天之单观连飞阁乎西城临漳川之长流望众果之滋荣仰春风之和穆听百鸟之悲鸣天功怛其既立家愿得而双呈扬仁化于宇宙尽肃恭于上京虽桓文之为盛岂足方乎圣明休矣美矣惠泽逺畅翼佐皇家寜彼四方同天地之矩量齐日月之晖光〈魏陈思王曹植赋〉鲁国观遗殿韩城想旧台仲宣原湿满子建悲风来夏莲犹反植秋窗尚左开图云仍溜雨书石即生苔〈梁庾肩吾〉莲披香稍上月明光正来离鹄将云散飞花似雪回遥思休林友前窗夜夜开〈陈祖孙〉周氏旧居惟汉袭因崇台嶆㠂上碍苍云垂示亿载俾率旧章人循其行而国其昌〈李尤铭〉
　　堂
　　经天子之堂九尺诸侯七尺大夫五尺士三尺〈礼记〉书大𫝊云天子之堂髙九雉公侯七雉伯子男五雉〈注云雉长三尺也〉堂上接武堂下歩武〈礼记〉
　　子置杯水于坳堂之上则芥为之舟〈庄〉殷人曰阳馆周人曰明堂〈尸子〉堂髙数仭榱题数尺〈孟〉今歩者一日百里之情通堂上有事一月而君不闻歩者百日万里之情通门庭有事周年而君不闻此谓逺于万里也〈管子〉史刘聪嘉平三年廷尉陈元达极谏聪怒将斩之聪时逍遥园李中堂元逹抱堂下树叫曰臣所言社稷之计聪勉听之于是易李中堂为愧贤堂〈汉赵记〉
　　传记墨子称尧舜堂髙三尺武王入殷登堂见美玉曰谁之玉或曰诸侯之玉也王取而归之天下闻之曰王廉于财矣汉武有玉堂去地十二丈光武生有赤光堂中尽明如昼灵帝造万金堂于西园魏名臣奏有翦吴堂有魏茅堂晋宫阙名有尧母堂永光堂长寿堂在郡国鲁城北有孔子学堂蜀有文翁讲堂北海有郑𤣥儒林讲堂永康县有缙云堂费北有积弩堂昆仑山有光碧堂〈群书类记〉
　　集树中天之华阙豊冠山之朱堂〈班固西都赋〉览黄图之栋宇规紫宸于太清何面势之胶葛信不日之经营仰一时之壮丽跨万古之威灵吐触石之奇色混髙台之旧名若乃三阶八戸百柱千楹莹以玉琇饰以金英绿芰悬插红蕖倒生于时木叶声寒壸人唱静承露擎虚相风昭迥天子乃下辇开宴出豫娱神文悬日月思革风尘寔附鳯之多幸愧屠龙之不真〈江总赋〉
　　宅
　　子天子宅千亩诸侯百亩大夫以下里舎九亩〈尉缭子〉封衡宇百华中书监裕之子也轻财好施年十馀岁见一老父荷担于路引归问之父曰宣子一饭著名春秋宜给宅一区奴一口日供赡以终其年裕髙其志而従之〈崔子〉
　　史夏侯婴以太仆事惠帝髙后德婴之脱孝惠鲁元于下邑间乃赐婴北第第一曰近我以尊异之　张放以公主子取皇后弟平恩侯嘉女成帝赐甲第哀帝为董贤起大第北阙下〈俱汉书〉窦氏一公两侯三公主四二千石相与并代自祖及孙官府邸宅相望〈汉记〉
　　传记戴延之西征记曰蒲坂城外有舜宅瀬乡记云谯城西有老子宅汉书云鲁有孔子宅水经注云齐城北门外有晏婴宅荆州记云宛有伍子胥宅秭归县有屈原宅义阳安昌有汉光武宅宅亦曰第言有甲乙之次第也一曰出不由里门面大道者名曰第爵虽列侯食邑不满万户不得作第其舎在里中皆不称第
　　集新豊停翠辇谯邑驻鸣笳园荒一径㫁台古半阶斜前池消旧水昔树发今花一朝辞此地四海遂成家〈唐太宗〉玩竹春前笋惊花雪后梅青山殊可对黄卷复时开〈江总诗〉乘春行故里徐歩采芳莲迳毁悲仇仲林残忆巨源见桐犹识井看柳尚知门花落空难遍莺啼静易喧无人访语黙何处叙寒温〈江总〉鸟散茅檐静云披涧户斜〈唐杨师道〉未如灵光轮奂睢阳爽垲北连城阙有似甄侯之宅东望市𨞬荣深豫章之门昔狼望未平冠军辞第〈梁元帝〉义范苍生道格时雍自昔爰止于焉龙盘躬耕西亩永啸东峦迹逸中林神凝严端〈同上〉
　　库藏
　　经武库军府甲兵所聚非邑非里不可以处〈焦氏易林〉梓慎登大庭氏之库以望〈左传〉
　　子汤武破桀纣海内无患筑五库藏五兵〈商子〉
　　史汉髙祖七年萧何立东阙前殿武库又更始至长安御府帑藏武库皆安堵如故〈汉书〉
　　传记凡安国治民从近制逺者必先实之故天有天库藏府之星王者审五库之量一曰车库二曰兵库三曰祭器库四曰乐库五曰宴器库〈蔡邕〉或曰王者藏于天下诸侯藏于百姓农夫藏于囷庾商贾藏于箧匮〈韩诗外传〉刍荛论曰国之称富者在乎豊民非独谓府库盈仓廪实也且府库盈仓廪实非上天所降皆取之于民民困国虚矣〈锺㑹〉
　　集搏噬爪牙锋距之先毒螫芒刺矛矢以存圣人垂象五兵已陈〈李尤铭〉有财无义惟家之殃无爱粪土以毁五常〈挚虞铭〉
　　门
　　经成性存存道义之门〈易〉迺立皋门皋门有亢迺立应门应门将将〈诗〉重门击柝以待暴客盖取诸豫〈易〉賔于四门四门穆穆〈书〉衡门之下可以栖迟〈诗〉夫士出入君门由𫔶右不践阈凡与客入者每门让于客客至于寝门则主人请入为席主人入门而右客入门而左〈礼记〉子𤣥牝之门〈老子〉义路也礼门也惟君子能由是路出入是门也〈孟〉𤣥之又𤣥众妙之门〈老子〉周文王作玉门言以玉餙也东北方土山曰苍门东南方曰波母之山曰阳门南极之山曰西暑门〈淮南子〉
　　史成帝为太子谨慎初居桂宫上急召太子出楼门不敢绝驰道〈汉书〉
　　传记神兽门东至云龙风虎之门衡栿之上皆刻云龙风虎之状〈水经注〉洛阳有万春门千秋门内至禁省为殿门外出大道为掖门王行幸设车宫辕门帷宫旌门无宫则供人门司门掌授管键以启闭国门闬城外郭内之里门也阎里中门也阓市外门也长安有宣平门万秋门横门东都有宣德门礼成门青绮门章义门仁寿门寿城门又有章城门直城门洛城门洛阳有上西门广阳门津门小苑门开阳门中东门上东门司马门北阙门𤣥武门南掖门北掖门东掖门西掖门止车门南端门金门九龙门山虎门春兴门青琐门金商门云龙门神武门宜秋门又有大夏门长春门朱明门〈洛阳故宫记〉集汉家一统轨济济万国朝飞缨拂薄雾轻辇逐晨飇槐衢映绿綟日彩丽金貂此时叅待诏谁复想渔樵〈何胥赋诗〉门之设张为宅表㑹纳善闲邪击柝防害〈李尤铭门〉惟王建国配彼太㣲大君有命髙明启扉良辰是简枚卜无违雕梁乃架绮翼斯飞六龙杳杳九重巍巍居宸纳祐就日垂衣一人有庆四海爰归〈温子升文〉
　　墙壁
　　经峻宇雕墙　不学墙面〈书〉人而不为周南召南其犹正墙面而立也与〈论语〉
　　子人有倚孔子之墙弦郑卫之声诵庄韩之书〈扬子法言〉舜作室筑墙茨屋令人皆知去岩穴各有家室〈淮南子〉传记西北裔外大夏山有宫以黄金为墙南方裔外罔明山有宫以赤石为墙西南裔外老寿山有宫以黄铜为墙东南裔外阓青山有宫以青石为墙西方裔外西明山有宫以白石为墙〈神异经〉大秦国以琉璃为墙鲁恭王欲坏孔子旧宅于壁中得古文经传〈家语〉司马相如家成都徒空四壁又赵婕妤居昭阳舎殿壁带往往为黄金缸琅琊王京好宫室理殿馆壁带饰以金银汉省中皆胡粉涂壁画古烈士则其事也其名墙有雕墙髙墙缭垣长崇垣壁有粉壁红壁琼壁银壁诸侯垣墙有黝垩之色无丹青之彩〈刘向新序〉
　　苑囿
　　传记昔先王之为苑囿台池也足以观望劳形而已矣非好俭节乎性也故周有灵囿国游汉有上林乐游博望黄山后汉有鸿德毕圭灵昆广成诸苑晋有平乐鹿子桑梓诸苑或曰囿有林池所以御灾也其馀莫非谷土及其衰也驰骋游猎以夺人之时而劳人之力也务苑囿之大不恤农时所以强国富人者盖此谓也其名苑有天苑禁苑上苑囿有君囿灵囿上囿文帝为太子立思贤苑以招賔客西京杂记戻太子既冠就宫为立博望苑使通賔客〈汉书〉
　　集玉台极百尺银树起千寻水流冠盖影风扬歌吹音踟蹰怜拾翠顾歩惜遗氛日落庭光转方幰屡移阴〈纪少瑜〉寒烟惨髙树凝露变轻萝泽葵犹带荇池竹尚侵荷秋风徒自急无复白云歌〈陈释洪偃〉
　　馆驿
　　经适子之馆兮〈诗〉见人弗能馆不问其所舎〈礼〉晋师三日馆谷〈春秋〉
　　子仁义先王之蘧庐蘧庐舎一宿而去〈庄子〉遇夫人之来使必公馆而罗羞〈韩子〉万国之㑹四夷之来皆就诸侯之馆〈柳子〉
　　史郑庄置驿以筵賔客　文帝诏太仆凡遗财馀马皆给传置　宣帝诏吏或饰厨传称过使客以取名誉元帝幸长杨射熊馆布车骑大猎杨雄作赋以谏　公孙𢎞为相起馆开东阁以延贤人　郑当时置驿马日郊迎賔客〈俱汉书〉
　　传记刘讽夜投空馆有三女郎至歌曰明月清风良宵㑹同已而有黄衣人至皆惊散明日拾得翠钗数只〈幽怪录〉刘元尝宿驿中夜闻歌声明旦有题楹间云爹娘送我青枫根不记青枫几回落当时手制衣上花今日为灰不堪著〈酉阳杂爼〉陶榖使江南厓岸甚峻韩熙载遣歌姬秦弱兰假为驿卒女诱之遂绝谨独之戒作风光好以赠〈冷斋夜话〉
　　集临驿卷缇幕外堂接绣衣〈李白〉水上鹄已去亭中鸟又鸣晩泊水邉驿柳塘初起风蛙鸣蒲叶下鱼入稻花中〈王重初〉孤亭凌喷薄万井逼舂容山险风烟合天寒橘柚垂　岸风翻夕浪舟雪洒寒灯〈杜甫〉
　　道路
　　经一达谓之道路二达谓之岐旁三达谓之剧旁四逹谓之衢五逹谓之康六逹谓之庄七逹谓之剧骖八逹谓之崇期九逹谓之逵庙中路谓之唐唐途谓之陈〈尔雅〉匠人营国国中九经九纬经涂九轨环涂七轨野涂五轨合方氏掌逹天下道路至于四畿凡道路之舟车辇毂者叙而行之凡有节者及有爵者至则为之辟禁野之横行径逾者〈周礼〉
　　集江移林岸㣲岩深烟袖复岁严摧磴草午寒散乔木萦回夕𩙪卷蹉跎晩云伏岂慕淄宫梧方辞兔园竹〈沈约〉业冠迁夏功逾入秦时惟大畜象及同人惠雨方溜蝉枝独春帝徳惟厚皇恩甚深观乎禹迹见我尧心〈徐陵铭〉
　　市
　　经神农氏日中为市致天下之人聚天下之货交易而退各得其所盖取诸噬嗑〈周易〉凡建国佐后立市设其次置其叙正其肆陈其货贿出其度量淳制祭之以阴礼司市掌市之治教政刑量度禁令以次叙分地而经
　　市以陈肆辨物而平市以政令禁物靡而均市以商贾阜财而行布大市日昃而市百族为主朝市朝时而市商贾为主夕市夕时而市贩夫贩妇为主〈周礼〉
　　传记市恃也言交易而退恃以不匮也　市亦谓之市井言人至市有所鬻卖者当于井上洗濯令香洁然后到市也　市巷谓之阛市门谓之阓巷谓门市中空地谓之㕓市楼谓之旗亭〈风俗通〉
　　集惟市之由兴自炎帝之所创聚货财以利用等厮事之莫尚尔乃巷列千所罗居百族街衢相望连栋接屋则能目语额瞬动頞塞鼻谈智于尺寸之间窥窬于分毫之利〈成伯阳赋〉旗亭出御道游目暂回车既非随柳舞聊思索枯鱼因龟识季主傍酒见相如日中人已合黄昏故未踈〈庾肩吾〉
　　桥
　　经造舟为梁不显其光〈诗〉
　　子泽梁无禁　岁十一月徒杠成十二月舆梁成〈孟〉史张良尝游下邳圯上有一老父衣褐至良所直堕其履圯下顾谓良孺子可取履良因长跪授之父以足纳履笑云作速来云孺子可教〈本传〉髙丽国侍婢有器如鸡子来下之有身生子名东明东明善射王恐其害国欲杀之东明走至淹水以弓击水鱼鳖浮为桥既渡鱼鳖解散〈王充论衡〉公孙述大司马田戎将兵下江开至南郡据浮桥于江水吴汉锯绝横桥大破之〈东观汉记〉
　　传记楚人谓桥为圯凡桥有木梁石梁舟梁谓浮桥即诗所谓造舟为梁者也周文王造舟于渭秦公子针奔晋造舟于河秦都咸阳渭水贯都造渭桥及横桥南渡长乐宫汉作便桥趋茂陵并跨渭以木为梁汉又作霸桥以石为梁〈初学记〉
　　集曲岸非千里桥斜异七星暂低逢辇度还髙值浪惊水摇文鹢动缆转锦花萦逺近随轮影轻重应人行〈唐太宗赋〉秦王金作柱汉帝玉为梁仙人飞往易道士出归难〈梁庾肩吾〉东流仰天汉南渡似牵牛长堤通甬道飞梁跨造舟使者开金堰太守拥河流广陵𠉀涛水荆峡望阳侯波生从故舶沙涨涌新洲天星识辨对检玉应沉钩空悦浮云赋非复采莲讴〈王褒〉春舟鹦鹉色流水桃花香星精逢汉帝钓叟遇周王平堤石岸直髙堰柳林长羡言杜元凯河桥独举觞〈庾信〉
　　闗
　　史孟尝君夜半至函谷闗闗秦法鸡鸣出客孟尝君恐追至客有居下坐者能为鸡鸣遂发传出食顷追果至〈史记〉东方朔得神马一匹髙九尺武帝问朔是何兽也朔曰此王母乘灵光之辇以适东王公之舎税此马于芝田臣之王公之坛因骑绕日三匝此马入汉闗门犹未掩〈洞冥记〉
　　传记汉地志天文两河间有天闗梁司闗掌国货之节以听闗市故有闗市之赋案春秋时有闗门以察行李鲁有六闗楚有昭闗秦地西有陇闗东有函谷闗临晋闗南有峣闗武闗为闗中汉兴都闗中置闗都尉以察伪游用传出入汉文除闗无用传汉景复置用传汉武时杨仆征南越有功耻为闗外人为徙函谷闗于新安汉洛阳四闗东成皋闗南伊阙闗西函谷闗北孟津闗集崤函称地险襟带壮两京霜峰直临道冰河曲绕城古木参差影寒猿㫁续声冠盖往来合风尘朝夕惊髙谈先马渡伪晓预鸡鸣弃𦈡怀逺志封泥负壮情縦有真人气安知名不名〈唐太宗〉武闗设地险游客好邅回将军天上落童子弃𦈡来挥汗成云雨车马飏尘埃鸡鸣不可信天晓莫先开〈陈周𢎞正〉陇云低不散黄河咽复流闗山多道里相接几重愁〈虞茂〉秋风起函谷朔气动河山偃松千岭上杂雨二陵间𤣥云愁广隰日落惨重闗此时飘紫气应诏真人还〈徐贤妃〉敛辔遵龙汉衔凄度玉闗今日流沙外垂涕念生还〈来济〉秦郊平旧险周德眷遗黎始闻清夜柝俄见落封泥物色来无限津途去不迷空亭谁问马闗戍但鸣鸡山月寒弥净河风晓更凄赠言杨伯起非复是闗西〈同上〉









　　记纂渊海卷八
<子部,类书类,记纂渊海>

　记纂渊海卷九　　　　　宋　潘自牧　撰郡县部
　　两浙西路
　　临安府〈倚郭二　仁和　钱塘外县七　馀杭　临安　富阳　于潜　新城　昌化　盐官〉
　　行在所　宁海军节度　浙西路安抚司两浙转运司
　　郡号馀杭　宁海　杭州　钱塘　武林　天目　临平
　　府沿革牵牛婺女呉地斗分野禹贡扬州之域春秋越国西境战国属楚地秦汉属㑹稽郡东汉顺帝以后属扬州呉郡三国増置呉兴郡陈置钱塘郡隋废郡置杭州大业废州置馀杭郡唐武德杭州属江南道天宝改馀杭郡升镇海军节度五代呉越王钱氏都之〈地理沿革表〉县沿革仁和本汉钱塘县属㑹稽郡东汉废之其地有临平湖自汉末秽塞呉孙皓天玺元年湖开晋复置钱塘县属呉地陈置钱塘郡隋开皇平陈自馀杭徙州治此五代石晋避讳改曰钱江后别置钱塘与钱江分治钱塘本汉钱塘县地五代析钱江为钱塘县　馀杭
　　秦始皇南逰至浙江水波恶乃西百二十里从狭中渡因置馀杭县汉属㑹稽郡东汉属呉郡三国以后属呉兴郡隋置杭州于此后乃徙治钱塘唐属杭州　临安本汉馀杭县地呉分置临水县属呉郡后属呉兴晋武改曰临安隋废之唐武德复临水县隶潜州后省入于潜垂拱中复置临安县属杭州五代后梁改曰安国伪唐置衣锦军县属焉　富阳本汉富春县属㑹稽郡东汉属呉郡呉孙权置安东郡晋避皇后讳改曰富阳隋属馀杭郡唐属杭州　于潜本汉于朁县属丹阳郡呉宝鼎元年属呉兴隋属馀杭郡为于灊县唐武德七年置潜州领于潜临水二县八年州废属杭州　新城本汉富春县地呉置新城县寻废之晋咸和中复置隋平陈省入钱塘后复置唐武德废之永淳复置属杭州五代后梁改曰新登县呉越王分临安县地置南新场盐官本汉海盐县地有盐官呉王煮海之地呉置盐官县属呉郡隋属馀杭郡唐属杭州武德七年省入钱塘贞观四年复置　昌化本汉于朁县地唐垂拱二年析于朁置紫溪县万岁通天改曰武龙神龙改曰唐山大历省之长庆复置五代后梁改曰金昌后唐同光复故名石晋改曰横山〈地理沿革表〉
　　形胜西湖在城西周回三十里元祐间东坡重开筑堤其上号苏公堤　孤山在湖中独立一峰林和靖隠居所　南髙峰在南山石坞烟霞山后　北髙峰在灵隠山后与南髙峰顶皆有古塔　飞来峰在灵隠寺前晋咸和中有僧曰是中天竺国灵鹫山不知何年飞来乃创灵隠寺　灵隠寺在九里松之西　三天竺在灵隠之西　冷泉亭在灵隠寺前飞来峰下　胥山在城中即呉山也有泉在山北　龙山在城南十里　龙井在寿山院　六和塔在龙山下　浙江亭在江下　雷峰塔在西湖南山之黄皮园　烟霞洞在钱塘南十六里风水洞在钱塘之杨林慈恩院　水乐洞在烟霞岭
　　下　彗日峰在净慈寺　巨石山在钱塘县南三里九里松在西湖上　九仙山在临安县　百丈山在昌化县一名潜山　千顷山在新城县西北六十里　赤松山在富阳县东九里　娥眉山在城中　鳯凰山在城中下瞰大江　黄鹤山在仁和县东北　白鹿山在馀杭县　循虎岩在洞霄宫　蜕龙洞在新城县西十八里　保叔塔在西湖大佛头之上　净慈寺在南山头　洞霄宫在馀杭县南十八里　紫盖山在馀杭县为第三十三小洞天　天目山在临安县为第三十四小洞天〈舆地纪胜〉
　　人物汉严光富春人光武徴之不仕耕于富春山　呉孙坚富春人　晋禇陶钱塘人年十二作鸥鸟水硙二赋　唐禇亮钱塘人瀛洲学士遂良父　罗隠新城人呉越王钱镠临安人　皇朝钱维演仕至使相　林
　　逋结庐西湖之孤山　沈括钱塘人明历数　周邦彦字美成钱塘人进汴都赋号清真居士　张九成绍兴二年抡魁〈舆地纪胜〉
　　集万株松树青山上十里沙堤明月中　望海楼邉照晩霞䕶江堤白踏晴沙涛声夜入伍员庙柳色春藏苏小家　绕郭荷花三十里拂城松树一千株梦儿亭古传名谢教妓楼新道姓苏　山名天竺堆青岱湖号钱塘泻绿江　三年闷闷在馀杭曽为梅花醉几场伍相庙边繁似雪孤山园里䴡如妆踏随逰骑心长惜折赠佳人手亦香　笙歌缥缈虗空里风月依稀梦想间吏稀秋税毕客散晩庭空霁后当楼月潮来满座风北郭沙堤尾西湖石岸头〈俱白乐天〉外邑宵济渔浦泽暮及富春郭〈文选〉
　　本朝太平兴国元年呉越王纳土为杭州馀杭郡淳化五年改宁海军额绍兴驻跸改曰临安府〈沿革表〉太平兴国四年改钱江为仁和　太平兴国三年改衣锦军为顺化军县曰临安五年废郡以临安县属杭州　太平兴国四年复置新城县淳化五年以南新场置昭德县寻改南新县熙宁五年省入新城　太平兴国四年改横山县曰昌化〈沿革表〉　地有湖山美西南第一州〈仁宗御制〉怪石苍崖映翠霞梅花踈瘦正横斜得因祀事来寻胜试探春风第一花〈髙宗御制〉梦绕呉山却月廊白梅卢橘觉犹香　海门浸坤轴湖尾抱云𪩘葱葱城郭丽淡淡烟村逺　惆怅沙河十里春一番花鸟一番新　沙河灯火照山红歌吹喧喧笑语中　十里珠帘半上钩　朝见呉山横暮见呉山从呉山故多态转侧为君容　天外黒风吹海立浙东飞雨过江来〈东坡〉林峦腊雪千家水城郭春风二月花　万屋相夸漆与丹笑歌长在绮罗间彩船春戏城邉水画烛秋寻寺里山〈王介甫〉缭绕峰峦饶野色参差楼阁起晴烟湖光争照山间寺江浪遥连海外天〈谢㓜盘〉武林天下奇㢲亭景中绝〈胡宿〉暑月芙蓉秋月涛截断风光三百里〈丘浚〉神都魏阙移郊域龙飞鳯舞来呉山〈周邑〉外邑我昔常为径山客至今诗笔馀山色师住此山三十年妙语应须得仙骨〈径山寺〉问牒知秦过㸔山识禹功〈馀杭法喜院〉古邑居民半海涛〈塩官千佛阁〉风岩水洞旧闻名只隔山溪夜不行〈风水洞〉虎移泉眼趁行脚龙作浪花供抚掌〈虎跑泉〉含晖亭上望东溟凌霄峰头挹南岳〈含晖亭以上并东坡〉人行山顶半天上舟绕溪流乱石中〈汪藻咏馀杭江湖西湖并见前地理类〉
　　平江府〈倚郭二　呉县　长洲外县四　昆山　常熟　呉江　嘉定〉
　　平江军节度　浙西路提刑司提举司
　　郡号呉郡　苏州　呉㑹　姑苏　勾呉　夫椒府沿革呉地斗分野星纪之次禹贡扬州之域周封㤗伯于此春秋呉国所都为越勾践所灭楚伐越取之秦置㑹稽郡汉髙祖为荆国十二年复为㑹稽郡复属扬州东汉顺帝永建四年分浙江以西置呉郡三国时呉郡与呉兴丹阳为三呉晋以后为呉郡陈置呉州隋平陈改曰苏州大业初为呉州寻为呉郡唐苏州呉郡属江南为东道采访使治所南唐陞为中呉军节度〈地理沿革表〉
　　县沿革吴县㤗伯奔荆蛮居之秦置㑹稽郡汉髙帝以封呉王濞国除复为㑹稽郡呉县东汉顺帝置呉郡治此唐苏州所治　长洲本汉呉县地呉封长沙王果于此唐万岁通天元年析呉县置长洲县在州郭与呉县分治　昆山本汉㑹稽郡娄县东汉属呉郡梁大同元年分娄县置昆山县隋平陈省之开皇十八年复置唐属苏州　常熟本汉呉县地晋分呉县置海虞县属呉郡成帝又置南沙县属晋陵郡梁分置常熟县及信义郡隋平陈徙常熟于南沙省海虞南沙入焉唐属苏州呉江本春秋竺泽地汉属呉县后梁开平三年钱镠
　　奏于松江置呉江县　嘉定本昆山县地嘉定十年知府赵彦橚提刑王棐奏昆山县地界阔逺其东濒海多盗祈割昆山县就练祈要㑹之地置立县治以嘉定为名从之〈沿革表〉
　　形胜太湖在呉县南禹贡谓之震泽周官尔雅谓之具区史记国语谓之五湖　剑池在长洲县虎丘山　胥门伍子胥家于此后以諌死命抉其目垂于此门观越兵之入　呉江源出太湖一名松江又名松陵江又名笠泽　胥山在呉县西　昆山在县西北陆机陆云生于此时人比之昆山出玉因以名焉　林屋山在太湖水中为第九大洞天　鹤市在阊阖门外　鱼城在呉县　鸡陂呉王养鸡之所　鸭城在呉县呉王养鸭之所　豨巷在呉县东南　蠡塘在长洲界　鹿湖在呉县下　华山在呉县西顶上有池生千叶莲花　姑苏山在呉县西有姑苏台　洞庭山在太湖中　海隅山在常熟县　灵岩山在呉县西南　明圣湖在呉县南湖中有金牛常见　鳯凰山在呉县西南　马鞍山在昆山县西北有静济侯庙〈舆地纪胜〉
　　人物呉公子季札呉人　言偃孔门弟子　范蠡平呉扁舟泛五湖不返　甪里先生呉人隠商山　汉严助朱买臣　后汉陆续怀橘遗母　呉陆逊陆抗　晋陆机陆云生昆山县　张翰为齐王曹掾思故乡莼鲈唐陆德明著释文　陆龟𫎇自号江湖散人　张旭善草书酒中八仙　陆贽相德宗以直諌著名　皇朝范文正公　米元章善书〈舆地纪胜〉
　　集山泽多藏育土风清且嘉㤗伯导仁风仲雍扬 --（‘昜’上‘旦’之‘日’与‘一’相连）其波仿佛谷水阳婉娈昆山阴　八族未足侈四姓实名
　　家〈陆机四姓谓朱张顾陆也〉昆山积琼玉〈文选〉夜月红甘树秋风白藕花　水通山寺笙歌去骑过红桥剑㦸随〈刘禹锡〉花邉妓引寻香径月下僧留宿剑池　黄鹂巷口莺欲语乌鹊桥头冰未消　绿浪东西南北水红栏三百九十桥长洲花绿柳万树齐云楼春酒一杯阊门晓严旗鼓出皋桥夕闹船舫回　馆娃宫深春色长乌鹊桥髙秋夜凉　茂𫟍绮罗佳丽地女湖桃李艶阳春　半酣凭槛起四顾七堰八门六十坊远近髙低寺间出东西南北桥相望　姑苏台榭倚苍霭太湖山水含清光　版图十万戸兵籍五千人　阖闾城碧铺秋草乌鹊桥红带夕阳处处楼台飘管吹家家门外泊舟航云埋虎寺山藏色月耀娃宫水放光〈俱白乐天〉山川表明丽湖海吞大荒〈韦苏州〉荒台麋鹿争新草空𫟍凫鸥占浅沙〈许浑〉阊门柳色烟中树茂𫟍莺声雨后春〈张籍〉广庭遥对旧娃宫竹岛萝溪委曲通茂𫟍台池低槛外太湖鱼鸟彻池中　烟水呉都郭阊门架碧流绿杨浅深巷青翰往来舟朱户十万室丹楹百尺楼水光摇极浦草色辨长洲〈皮日休〉本朝太平兴国改曰平江军政和三年陞为府　宁宗増嘉定一县〈见前县沿革下〉白傅林塘传画去呉王花草入诗来　醉眼朦胧觅归路松江烟晩锁踈林呉兴溪山兴未穷又扶衰病过垂虹浮天自古东南水送客今朝西北风〈东坡〉梵客江山供逸兴呉王风月属髙才〈胡宿〉季鹰死后无归客江上鲈鱼不直钱〈夏英公〉笠泽鲈肥人脍玉洞庭柑熟客分金〈苏舜钦〉昨夜虎丘山上望一轮明月照苏州〈虎丘僧上太守〉浪迹姑苏人不管春风吹笛酒家楼〈僧仲殊〉嘉兴府〈倚郭一　嘉兴外县三　华亭　海塩　崇德〉
　　郡号嘉禾　槜李　秀州　华亭
　　府沿革呉地斗分野星纪之次禹贡扬州之域春秋呉越分境于此呉亡属越楚灭越取之秦汉属㑹稽郡东汉以后属呉郡隋唐属苏州五代石晋天福四年钱元瓘奏置秀州〈地理沿革表〉
　　县沿革嘉兴本春秋槜李地吴之南境秦为长水县改曰由拳汉属㑹稽郡东汉属呉郡呉时有嘉禾生改为禾兴后避讳改嘉兴宋省之唐武德复置属苏州八年省入呉县贞观八年复置五代属杭州呉越钱元瓘置秀州于此　华亭本春秋呉子寿梦所筑秦为娄县地汉属㑹稽郡东汉属呉郡唐天宝十年析嘉兴县置华亭县属苏州五代呉越属秀州　海塩本春秋越地秦置海塩县属㑹稽郡东汉属呉郡顺帝时县陷为当湖乃移治今所宋省之唐景云二年分嘉兴复置属苏州先天元年省之开元五年复置五代呉越属秀州　崇德本春秋越北境三国时呉嘉兴县地五代呉越析嘉兴九乡置县因崇德乡为名属秀州〈地理沿革表〉
　　形胜胥山在嘉兴县东南　于山在华亭县　昆山在华亭县西二十三里苏秀二州之境也　殳山在嘉禾县南　金山在华亭县东南　当湖在海塩县北　柘湖在华亭县南　瑁湖在华亭　鹤坡在华亭县东北地出鹤俗谓之鹤窠陆机临刑有华亭鹤唳之叹谓此也　海塩县北有孔子宅　寒穴在华亭　竹屿山在华亭县东南海中　陆宝山在华亭县北　金城山在华亭县南　金粟山在海塩　白龙洞在华亭县云横山顶　白蚬湖在华亭县西　白牛村在华亭　金牛山在海塩县西南　金鱼院在嘉兴县西北有金鱼池养鱼池在府城外　蟠龙塘在华亭县东北　鳯凰
　　山在华亭县　鸳鸯湖即郡之南湖　鸬鹚湖在海塩县西　羔羊堰在崇德县西　龙吟寺鳯鸣院在崇德县西北〈舆地纪胜〉
　　人物汉朱买臣葬亭湾在嘉兴县北　吴陆逊陆抗陆凯墓在华亭县西北　陆续为郁林守归泛海舟轻以石镇之号郁林石　唐陆贽一云呉郡嘉兴人　皇朝陈令举应贤良科仁宗䇿之为第一〈舆地纪胜〉
　　集三茆凉波渔蕝动五茸春草雉媒娇云藏野寺分金刹月在江楼倚玉箫〈陆龟𫎇〉陆机西没洛阳城呉国春风草又生惆怅月中千岁鹤夜来犹自唳华亭〈胡曽〉
　　本朝政和七年以秀州为嘉禾郡庆元元年陞嘉兴府〈沿革表〉震泽析酲千树橘华亭惊梦九皋禽郡楼晴日东西望几处甘棠接翠阴〈杨文公〉古壕凿出明月见楼阁飞来毫影中野色更无山隔断天光直与水相通溪藏画舫青纹接人在荷花碧玉丛〈郑獬咏月波楼〉天阔冰壶净溪平玉鉴寒卷帘看晓色鸥鸟并襕干〈张尧同月波楼〉路接张泾近塘连谷水长一声清鹤唳片月在沧浪〈陆龟𫎇咏跨塘桥〉烟波万里浮舟国云木华亭鹤唳乡〈张伯玉月波楼〉月移宫阙下银潢碧转栏干万顷光我是水晶宫里客倚栏犹自羡沧浪〈同上咏月波楼〉清入栏干酒易醒春风杨柳几沙汀平波抵得潇湘阔只欠峰螺数㸃青〈同上咏㑹景亭〉
　　两浙西路
　　镇江府〈倚郭一　丹徒外县二　丹阳　金坛〉
　　镇江军节度　淮东总领司
　　郡号丹阳京口　朱方　北固　丹徒　润州
　　府沿革呉地斗分野或云在斗牛之间禹贡扬州之域春秋地属呉战国属越后属楚秦属㑹稽及鄣二郡汉髙祖以封荆王刘贾后属㑹稽及丹阳二郡后汉属呉郡及丹阳郡呉孙权初置丹徒后徙都仍置京督以镇焉晋平呉置毗陵郡永嘉后多侨置州郡于此宋置南东海郡及南徐州梁曰南兰陵郡至陈并为镇隋贺若弼袭陷之遂灭陈亦曰京口开皇十五年置润州大业废之属江都郡唐武德复置润州天宝曰丹阳郡建中升为镇海军节度属江南道永泰后为浙西观察使治所〈地理沿革表〉
　　县沿革丹徒本春秋呉国朱方之地后名谷阳秦时望气者言此有天子气乃使朱衣三千斵之故曰丹徒汉为㑹稽丹徒县东汉属呉郡呉孙权镇此曰京城嘉禾三年改曰武进晋置毗陵县太康二年分曲阿之延陵乡置延陵县三年复以武进县为丹徒于曲阿引置武进县今其县属常州宋置南东海郡及南徐州隋开皇省丹徒入延陵十五年置润州以润甫为名大业属江都郡唐武德以延陵县地复置丹徒润州治焉　丹阳按通典云比普唐置延陵县非古之延陵今晋陵县是也又非隋之延陵隋所置丹徒即其地秦时为云阳县或言有天子气始皇凿此坑以败其势截直道使可曲故改名曲阿汉属㑹稽郡〈通典云汉丹阳所领丹阳县非今县〉东汉属呉郡晋属毗陵县隋属江都局皆名曲阿县唐武德三年置云州三年置延陵县属茅州后属蒋州五年改云州曰简州八年皆废属润州天宝元年改曲阿曰丹阳金坛本汉曲阿县地隋大业末盗起土人保聚因为金山县李子通置茅州唐初属茅州后属蒋州武德州废置金山入延陵垂拱四年复立改名金坛属润州〈地理沿革表〉
　　形胜金山在城东南扬子江中本名浮玉山上有金山寺　焦山在江中与金山相去十五里　茅山在金坛县西十五里即华阳第八洞天也与建康句容县接境莲陂在县西八里　灵山在城南　香山在城西
　　龙池在丹徒家山下　马潭在城　鳗井在甘露寺鹘山在金山后　头陀岩即金山山巅之穴　道士山在城东北　玉乳泉在广福院　鐡瓮城唐周宝所筑青龙山在金坛县南　黄鹤山在城西南有鹤林寺白兔山在城东南　龙头山在城东南半里　马迹
　　山在城东南三十馀里　丹阳山多赤柳　绿水桥在府治之西〈舆地纪胜〉
　　人物呉韦昭尝撰呉书　晋祖逖击楫誓清中原　刘穆之内总朝政外供军旅目覧词讼手答笺书　宋檀道济唱筹量沙以却敌　梁江淹对䇿上第　唐桓彦范武后时诛张易之复唐室　皇朝邵亢应制科　呉叔编太平御覧文苑英华太平广记　苏颂本泉之晋江人薨葬于润子孙因家焉　曽肇为翰林学士兄布为相遂草制焉　陈东靖康中以太学生屡上书言时政后忤将相死髙宗赠秘阁修撰且禄其亲三人〈舆地纪胜〉集南城连地险北顾临水侧深潭下无底髙岸长不测旧屿石若构新洲花似织〈梁武帝登北固楼〉南山寂历风飙发半夜青崖吐明月　地接三茅岭江迎伍子涛〈李德裕〉土山京口峻鐡瓮郡城牢〈刘禹锡〉怅望南徐登北固迢遥西塞恨东〈阙皇甫冉〉夜惊潮没鸬鹚堰朝㸔日出芙蓉楼〈僧皎然〉海绕重山江抱城隋家宫苑此分明　谢朓诗中佳丽地夫差传里水犀军城髙鐡瓮横强弩柳暗朱楼多梦云〈杜牧〉丹阳北固是呉关画出楼台云水间〈李白〉
　　本朝开宝八年升为镇江军政和三年升为府　熙宁五年省延陵入丹阳为镇〈沿革表〉崒然天立镇中流雄跨东南二百州〈髙宗御制〉琴院坐听江寺磬歌楼吟见海山霞〈王元之〉楼台断崖上地窄天水寛一覧吞数州山长江漫漫　刘氏宅邉霜竹老戴公山下野桃香〈东坡〉云间鐡瓮近青天缥缈飞甍百尺连几番画角催红日无事沧洲起白烟〈杨蟠〉云藏北固山头寺烟锁南徐水际楼〈蔡嶷〉金山寺近尘埃绝鐡瓮城髙气象雄〈范文正〉
　　安吉州〈倚郭二　乌程　归安外县四　安吉　长兴　德清　武康〉
　　郡号苕水　呉兴　苕州　霅州　苕霅
　　州沿革分野于震泽具区之间于辰曰丑次曰星纪宿曰斗牛禹贡扬州之域又防风氏之国春秋属呉后属越战国属楚秦属㑹稽及鄣郡汉㑹稽丹阳二郡境东汉属呉郡呉孙皓分置呉兴郡梁绍泰元年为震州陈复为呉郡隋仁寿中置湖州大业废之属馀杭呉郡唐武德复置湖州天宝曰呉兴郡属江南道五代后周升为宣德军节度〈地理沿革表〉
　　县沿革乌程本禹贡震泽今太湖是也左传楚伐呉至衡山即其地秦置乌程县汉属㑹稽东汉属呉郡呉置呉兴郡治　昭庆军节度　北梁为震州隋为湖州大业废之唐复置湖州治此　归安本汉乌程县地本朝析置　安吉本汉丹阳郡故鄣县东汉中平二年分故鄣之南乡置安吉县属丹阳晋隶呉兴郡梁陈属陈废郡隋平陈省入宣城郡绥安县义宁二年沈法兴复置唐武德平法兴属桃州七年省入长城麟德元年复置属州治此　长兴本春秋呉阖闾使弟夫概居此秦为鄣郡故城在县西南八十里汉为乌程故鄣县地晋武帝置长城县属呉兴郡隋省长城又省故鄣入宣城郡绥安县仁寿复置长城属呉郡后沈法兴置长兴唐武德更立经州又改雄州七年废之属湖州后梁避讳改长兴　德清本汉乌程县晋为武康县地唐天授析武康置武原县景云改为临溪天宝改德清　武康本防风氏之国汉为乌程县之馀不乡呉分馀不乡置永康县晋改永康又改武康属呉兴隋废之仁寿二年复置属馀杭郡大业宋李子通置安州又曰武州唐武德平子通七年州废属湖州天授二年置武康县后梁属杭州〈地理沿革表〉
　　形胜太湖一名震泽一名连接四郡界　西湖在长兴县　东溪在乌程县东南　何山在乌程县南　谢塘在乌程县西　金潭在长兴　宝溪在归安　响山在武康西　霅溪在乌程东南　苕溪在乌程南　箬溪在长兴南　龙湾在乌程西北　蠡山在德清东北金石山在安吉　碧玉潭在武康西　紫花涧在长兴西北　白𬞟洲在霅溪东　白鹤山在乌程西北　黄龙洞在乌程　兰茝畹在长兴西南〈舆地纪胜〉
　　人物陈髙祖呉兴三馀人　宋沈庆之武康人　唐陆羽著茶经　孟郊与韩文公为忘形交　皇朝叶清臣掌内外制　叶梦得乌程县人号石林〈舆地纪胜〉
　　集汀洲采白𬞟日暮江南春〈柳浑〉骆驼桥下𬞟风起鹦鹉杯中箬下春〈刘禹锡〉不是苕溪厌㸔月天涯有程云树凉何意汀洲剩风雨白𬞟今日似潇湘〈陈陶〉顾渚山邉郡溪将罨画遥逺㸔城郭外今在水云中西阁归何晚东呉兴未穷茶香紫笋露州迥白𬞟风〈郑谷〉金罍几许乌程酒鹤放闲吟把蟹螯〈羊士谔〉
　　本朝景佑元年升湖州为昭庆军宝庆二年改安吉州太平兴国七年析乌程县地为归安县　太平兴国
　　四年以杭州武康县属湖州〈沿革表〉苕溪清浅霅溪斜碧玉含光照万家　争似碧澜堂上望踈踈烟树莫汀洲〈陈尧佐〉便应筑室苕溪上菏叶侵门水侵阶　环城三十里处处皆奇绝蒲莲浩如海时见舟一叶　插旗蒲柳市伐鼓水云乡　何如大舰日髙眠一枕清风过苕霅闻有弁山何处是君为四面意求㸔　乌程霜稻袭
　　人香酿作春光霅水光　天目山前绿浸裾碧澜堂下㸔衔舻　湖中橘林新着霜溪上苕花正浮雪顾渚茶芽白于齿梅溪木瓜红胜颊〈东坡〉
　　常州〈倚郭二　晋陵　武进外县二　无锡　宜兴〉
　　郡号阳羡　呉𭏟　毗陵　晋陵　延陵　武进　慧山
　　州沿革须女之分星纪之次于辰在丑禹贡扬州之域春秋属呉战国属越后属楚秦汉属㑹稽东汉属呉郡呉分㑹稽之无锡以西为屯田置典农校尉晋太康二年省校尉属毗陵郡惠帝改晋陵郡隋平陈废郡置常州于常熟县后常熟隶苏州移常州于晋陵县大业复为毗陵郡唐武德复置常州天宝曰晋陵郡〈地理沿革表〉县沿革晋陵本延陵春秋呉季札居邑汉为㑹稽毗陵县东汉属呉郡晋属毗陵郡后郡县俱改为晋陵隋为晋陵县属毗陵郡唐改隶常州　武进本汉㑹稽曲阿县地晋太康二年分丹徒曲阿置武进县属毗陵梁改兰陵属南兰陵郡隋省入曲阿属江都郡唐武德三年复武进县贞观八年省入晋陵垂拱二年复置与晋陵分治　无锡本呉太伯始居之地曰勾呉战国楚申君城之以自为都邑汉为㑹稽无锡县东汉属呉郡呉废之晋太康元年复置属毗陵郡宋以后属晋陵郡隋属毗陵唐属常州　宜兴本汉㑹稽阳羡县东汉属呉郡呉属呉兴郡晋惠帝分阳羡置义兴郡隋平陈郡废改阳羡为义兴属常州唐武德七年置阳南兴州八年州废县属常州〈沿革表〉
　　形胜剑井葛仙翁驻马之地　金泉在宜兴县西南蠡渎范蠡所开　蛟山在武进县西　章山真山童山顾山君山国山俱在宜兴　南岳在宜兴产茶　太湖在州东一百里　慧山去无锡县七里　白鹤溪在武进县西　白马洞在宜兴其南有张公洞　金鹤峰在宜兴北　金牛潭玉女潭在宜兴　张公山惠山寺泉为天下第二〈纪胜〉
　　人物晋周处射虎斩蛟折节为善　顾恺之无锡人谢安重之　唐崔群隠居毗陵韩文公重之　皇朝张铸侄昷之并以光禄卿致仕号东西二卿　邹浩以直諌两被窜　丰稷首论蔡京之恶　大观三年毗陵贡士五十三人实冠诸郡　熙丰癸丑邵林首登天府邵刚冠南宫余中为抡魁一榜三魁尽出兹邑〈纪胜〉
　　集依微呉苑树迢逓晋陵城〈韦苏州〉阳羡溪声今骇人洞庭山翠晩凝神〈髙塘〉天子须尝阳羡茶百草不敢先开花〈卢仝〉浊浪势奔呉苑急踈钟声出慧山寒〈罗隠〉他年雪中棹阳羡访吾庐　一壑风烟阳羡里〈杜牧〉桂凝秋露添金液茗折春芽汎玉英〈李绅〉苇坡竹坞情无限闲语毗陵问社陵〈郑谷〉
　　本朝太平兴国元年改义兴县为宜兴〈沿革表〉　惠山泉下土如濡阳羡溪头米胜珠　毗陵髙士锡为骨陆子遗味泉冰齿〈东坡〉久闻阳羡溪山好颇与渊明性分宜〈王介甫〉
　　严州〈倚郭一　建德外县五　淳安　桐庐　分水　遂安寿昌〉
　　遂安军节度
　　郡号新定　严陵　钓台　桐庐　桐江　桐川　白雉
　　州沿革斗牛分野禹贡扬州之域春秋属呉战国属越后属楚秦㑹稽及鄣郡地汉㑹稽丹阳县地东汉属呉郡呉分属新都郡晋属呉郡及新安郡隋平陈废郡仁寿三年置睦州大业改为遂安郡唐武德七年为东睦州八年改睦州天宝曰新定郡属江南道〈地理沿革表〉县沿革建德本汉富春县地属㑹稽郡呉置建德县属呉郡隋省为镇入东阳郡呉宁县唐武德七年复置七年省入桐庐雉山永淳复置万岁通天自雉山徙州治此　淳安本汉歙县地属丹阳郡梁置新安郡隋废为新安县大业改县曰雉山置遂安郡治此唐文明元年复曰新安开元改遂淳永贞改清溪　桐庐本汉富春县地有严子陵钓台呉分置桐庐县属呉郡隋平陈废之仁寿复置属睦州唐武德置严州于此七年州废属睦州　分水本汉富春县地呉为桐庐县地唐武德四年増置名分水县属睦州七年省之如意元年复置更名武盛神龙复名分水　遂安本汉丹阳郡歙县地呉分置新定县属新都郡晋太康元年改遂安属新安郡隋平陈废之仁寿复置属遂安郡唐属睦州　寿昌本汉富春县地呉分置新昌县晋太康元年改寿昌属呉郡后废之唐永昌元年分雉山复置载初元年省之神龙复置属睦州〈地理沿革表〉
　　形胜新安江出自歙州过州南东流五里与浙江合钓台严子陵坐钓之所下瞰严陵瀬上接七里滩交岸是锦峰绣岭有钓台书院有泉甚甘美为天下第十九泉　桐江在桐庐县北源出天目山流入浙江　龙井在遂安　雉山在遂安县西一里　金牛山在桐庐西金鸡岩在寿昌西　马目山在州西南　马鞍山在
　　芙蓉湖西〈舆地纪胜〉
　　人物东汉严子陵与光武为友不事耕于富春山今钓台是其隠处　唐方干隠钓台东白云源　皇朝周大雅亲丧庐墓赵林奏改其乡曰至孝　江公望极论时事坐废终身　詹良臣郡人为缙云尉方腊起骂贼死之〈舆地纪胜〉
　　集清溪清我心水色异诸水借问新安江见底何如此〈李白〉流水声中视公事寒山影里见人家〈崔同〉城枕溪流浅更斜丽谯连带邑人家　春潮撼动莺花郭秋雨闭藏砧杵村〈杜牧〉江阔桐庐岸山深建德城〈厉翼〉钓台目观严子瀬想属仕公钓〈谢灵运〉严子瀬髙秋浪白水禽飞尽钓舟还〈陆龟䝉〉苍翠云峰开俗眼泓澄烟水涤尘襟谁将道业为芳饵钓得髙名直至今〈杜荀鹤〉
　　本朝宣和初陞新定郡为建德军节度三年改严州又改清溪县曰淳安　桐庐属杭州太平兴国三年隶州〈沿革表〉
　　集水截三呉秀山当百粤秋　碧泉千脉㵼金钩名是东南俗阜州　玉水声中寒濯笔石楠香里夜衔杯〈张伯玉〉钓台汉庭来见一羊裘黙黙俄归钓旧舟迹似磻溪应有待世无西伯可能留〈王介甫〉地包六合网英豪一个鸿冥惜羽毛世祖功臣三十六云台争似钓台髙〈范文正〉能令汉家重九鼎桐江波上一丝风　世主本无天下量严陵那得钓鱼矶〈山谷〉归隠桐江知几春静㸔浮世一沤尘此心是处元无着误说持竿作钓名〈胡文定〉
　　江阴军〈倚郭一　江阳〉
　　郡号澄川　澄江　暨州　暨阳
　　军县沿革呉地斗分野须女之次禹贡扬州之域汉为毗陵县之漑阳乡晋置暨阳县属毗陵郡梁太平二年置江阴郡江阴县隋平陈废郡以县属常州唐武德三年置暨州并析置暨阳利城二县九年废州以江阴属常州而省二县五代南唐立江阴军以县属焉〈地理沿革表〉形胜蛟山在县东二十里　螺洲在县东十五里暨阳湖中　青山在县西有干将铸炉九所　黄山在县北其峰名席帽　香山在县东呉遣美人采香于此故有采香径　鳯凰山在县东　鹦鹉堆在夏港　白鹿山在县东　白龙山在县南有白龙洞　观音砺在由里山之南　弥勒弯在贪山西〈舆地纪胜〉
　　人物呉季札逊位耕于芙蓉湖西马鞍山　楚春申君黄歇封江南令申浦黄山耿以为名　皇朝葛宻自号草堂逸老　葛惟肖五岁能属文〈舆地纪胜〉
　　集万室邉江次孤城对海安朝霞晴作雨湿气晩生寒苔色侵衣袂潮浪上井栏〈李嘉祐〉虹分阳羡雨浪隔广陵春树列巢滩鹤乡多钓浦人〈方干〉
　　本朝淳化元年废江阴军以县属常州三年复置熙宁四年又废之绍兴复置〈沿革表〉
　　集城上城隍古境中城邉山色翠屏风鱼虾接海随时足稻米连湖逐岁丰泰伯人民堪教育春申沟港可疏通〈朱昌叔〉去无珠履为上賔进船申浦忆春申江田挿秧鹁鸠雨幽网得鱼云母鳞〈梅尧臣〉战国干戈礼义隳延陵髙节救固衰当时若嗣诸侯位后世谁传十字碑〈同上〉绍兴府〈倚郭二　㑹稽　山阴外县六　嵊县　诸暨　馀姚　萧山　上虞　新昌〉
　　镇东军节度　浙东路安抚司提刑司提举司
　　郡号秦望　越都　㑹稽　鉴湖　越绝　越国　兰司
　　府沿革粤地星纪之次牵牛婺女之分野禹贡扬州之域春秋越国所都楚灭越取之秦汉属㑹稽郡东汉顺帝分浙江以西为呉郡浙江以东为㑹稽郡置山阴县梁兼置东阳州陈废州寻复置隋平陈改曰呉州大业改越州复曰㑹稽郡唐为越州天宝复为㑹稽郡升为镇东军节度属江南道后为浙东观察使治所五代时属呉越王钱氏〈地理沿革表〉
　　县沿革㑹稽夏少康封庶子杼于此其后为越王允常秦置山阴县汉属㑹稽郡东汉顺帝以后为郡治至南朝析山阴县为㑹稽县隋平陈废山阴入㑹稽县为㑹稽郡治唐武德析置山阴　山阴自秦置县汉以后属㑹稽郡东汉为郡治隋平陈废之唐武德七年析㑹稽置八年省之垂拱二年复置与㑹稽县分治　嵊县本汉㑹稽剡县唐武德四年立嵊州六年废州以县属越州　诸暨本越王允常之故邑国语曰勾无秦置诸暨县汉以后属㑹稽郡唐属越州　馀姚本汉㑹稽郡馀姚县隋省入勾章县唐武德四年复置又置馀州七年废州以县属越州　萧山本汉㑹稽郡馀暨县呉改曰永兴隋省入㑹稽县唐仪鳯二年复置永兴县天宝改曰萧山　上虞自汉置县属㑹稽郡隋省入㑹稽县唐贞元中复析置上虞县　新昌本汉会稽剡县地五代呉越王钱镠始析置〈地理沿革表〉
　　形胜禹穴在㑹稽山旧经系之宛委山里人以为阳明洞即是也　舜井象田在上虞西北　虞山在馀姚舜避丹朱之地　涂山在山阴县西北禹㑹诸侯之地㑹稽山在州西二十里隔浙江与呉山对峙　大禹陵在㑹稽山禹狩江南上苖山㑹计诸侯死而葬焉　阳明山在山阳县为第十小洞天　金庭山在嵊县为第二十七小洞天　白水翠岩寒溪温泉在镜湖西暑月则冷冬月则温　山阴在㑹稽山北有兰亭王右军上已所游　龙井龙泉在馀姚　渔浦在萧山西　龟山在府东南　桃源在嵊县南刘晨阮肇所居　梅溪梅湖在馀姚　茅岘在㑹稽东南一名玉笥山有香炉峰兰渚在山阴西南　萧山在县西　嶀山嵊山在嵊
　　县　历山在馀姚舜所耕也　若耶山若耶溪在㑹稽县东　醪河在府西勾践投醪于此　浣纱石在若耶溪西施浣纱于此　镜湖在㑹稽县后蜀马臻所开铸浦在若耶溪欧冶子铸神剑之所　玉架山在山阴县　金罍井在上虞县　真珠泉在㑹稽少微山〈舆地纪胜〉人物汉严子陵本馀姚人　王充上虞人著论衡　呉虞翻馀姚人　魏嵇康其先上虞人竹林七贤　晋戴逵字安道王子猷雪夜访之　谢安及子𤣥山阴人王羲之㑹兰亭子献之皆以善书著名　唐虞世南善王右军书　贺知章请为道士明皇赐镜湖剡川一曲皇朝杜衍㑹稽人封还内降　孙沔㑹稽人不肯读
　　张皇妃追册　陆佃受经于王安石而不附新法　陈过庭死于边庭　石公弼劾蔡京论秦桧章皆十馀上王公衮盗劫其母墓狱成而盗不死公衮手杀之
　　黄汝楫遇方腊犯境以所藏金帛赎士梦神告以天赐五子科第后果然〈舆地纪胜〉
　　集州城萦绕拂云堆照水嵇山满目来四面常时对屏障一家终日在楼台星河影向檐头落鼓角声从地底回我是玉皇香案吏谪居犹得小蓬莱〈元微之〉浣渚逢新艳兰亭识旧题山经秦地望垒辨越王栖　灵汜桥横百里镜石帆山掩五云溪　百里油盆镜河水千峰钿朵㑹稽山　墨池吟嗜学丹井羡登真〈并同上逸少墨池稚圭丹井皆越中异迹〉山耸翠㣲连郡阁地临沧海接灵鳌〈李绅〉镜里湖山若画屏〈鲍溶〉山阴道士如相识应写黄庭换白鹅　人从月邉去舟在空中行遥闻㑹稽美一弄若耶水万壑与千岩峥嵘镜湖里〈李白〉帝闻临㶚涘禹穴枕江干〈骆賔王〉门掩右军馀水石路横诸谢旧烟霞〈赵嘏〉越女天下白镜湖五月凉剡溪蕴秀异欲罢不能忘〈杜诗〉千峰排碧落双涧合清涟〈李华咏双涧〉
　　本朝绍兴初以潜藩改越州为绍兴府〈沿革表〉宣和三年改剡县为嵊县〈沿革表〉
　　集越绝谿山第一州尽图城郭几淹留〈陈尧佐〉亭馀内史流觞水路入仙人取箭山〈宋文景公〉越山长青水长白越人长家山水国〈王介甫〉秋渚涵容碧秋山刷眼青排头烟树老扑面水风腥上瀬复下瀬长亭仍短亭夜船明月好客梦满流萤〈韦处厚祇剡〉船撑鉴湖月路指沃洲云〈同上〉数擘断云秦岭晓一声寒雁鉴湖秋　平湖来万壑翠岫列千门市井鱼盐合居人绣组繁〈张伯玉〉为问玉堂香案吏⿺辶𦮔莱何似水晶宫〈滕子京〉卧龙蟠屈半东州万室鳞鳞枕上流〈东坡〉燕集蓬山雨过凉鉴湖何独负知章万家桃李春风国两群旌旗昼锦乡〈杨杰〉
　　庆元府〈倚郭一　鄞县外县五　奉化　慈溪　定海　象山　昌国〉
　　奉国军节度　沿海制置司
　　郡号明州　四明　鄞州　奉化郡　奉国军
　　府沿革粤地星纪之次牵牛婺女之分野禹贡扬州之域春秋越地战国楚地秦以后属㑹稽郡隋初属越州后属㑹稽郡唐开元二十六年采访使齐浣奏以越州鄮县置明州天宝曰馀姚郡属江南道后梁升为望海军节度〈地理沿革表〉
　　县沿革鄞县本汉㑹稽郡鄮县及鄞县鄞故城今在县东南又勾章县故城在鄞县西隋平陈省鄞鄮二县入勾章属㑹稽郡唐武德以勾章置鄞州八年复为鄮县属越州省勾章入鄮县开元置明州又析置翁山县大历省之五代更鄮县为鄞县　奉化本汉鄮县地唐开元二十六年析鄮县初置　慈溪本汉勾章县地唐开元二十六年初置　定海本汉勾章县地后梁开平三年钱镠奏置初曰望海后改今名　象山本汉鄞县地唐神龙二年分台州宁海及鄮县置象山县属台州广德二年改隶明州　昌国本汉鄞县地本朝熙宁析置县初置〈地理沿革表〉
　　形胜四明山在州西八十里有四角各生一种木皆不杂焉第九小洞天　五台山在鄞县　有开元寺　石磊山五马山在慈溪　九峰在昌国　银山在鄞县西南　金沙在阿育王山　象山在东海上　龙潭在鄞县十里　鄮山在鄞县东峰上有佛左足迹十道　慈溪在县南三十里　三过山在慈溪县南　三萼山在象山南海中六十里有三峰名三仙岛　广德湖在鄞县　雪窦山在奉化县西　天童山在鄞县　普济湖在慈溪　天门山在象山县　金鸡山在定海之海门鸣鹤山在慈溪西北　桃花山在昌国东南昔安期
　　生以醉墨洒于石上遂成桃花　四明在鄞县双石如笋野花丛生其上杜䳌鸣时烂若霞锦国朝祖宗遏宻皆三年不荣花范镇诗云鼎湖龙去苍髯断三载丛花不记春〈舆地纪胜〉
　　人物皇朝舒亶慈溪人初尉临海民有使酒逐其叔之妻者亶执之不服而断其首投劾而去留诗于壁曰一锋不断流渠首千古焉知将相才自号亦乐居士　杨适慈溪人隠居大隠山号大隠居士　丰稷鄞县人言王安石不可知制诰徽宗朝首言蔡京之罪又论章子厚误国请辨宣仁诬谤及神宗实录不可乱以王安石日录　沈起鄞县人监真州转般仓因父疾委官归侍为有司所劾仁宗释之　史浩为普安郡王府教授有扶日之功〈舆地纪胜〉
　　集四明有狂客风流贺李真长安一相见呼我谪仙人〈李白〉瑶台含雾星辰满仙峤浮空岛屿㣲〈李白〉有花有酒有笙歌其奈难逄亲故何近海饶风春足雨白须太守闷时多〈白乐天〉
　　本朝以明州为奉化郡建隆三年改奉化军庆元元年以潜藩陞庆元府神宗置昌国县〈见前县沿革下〉
　　集日宫移向月宫栽染得娇红入面来多谢春风扬雨露丹心一一为君开〈髙宗御制丹桂〉鄞江鲜鱼白如银玉盘千里紫丝莼〈郑獬〉旁人指㸃此何许云是四明真乐处此乐为民非为身始自集贤钱使君〈呉克咏众乐亭〉四明旧说南湖好岁久频涯变涂潦建旟一日得贤侯千里江山真再造〈王益柔〉最思东山春树霭更忆东湖秋水波　明朝城郭画中传尚记西亭一舣船〈王介甫〉葺成世界三千景占得鹏天九万风宴豆四时喧画鼓逰人两岸跨长虹他年若数东南胜湏作⿺辶𦮔莱第一宫　势压平湖四面佳好风明月是生涯鲸鲵背上浮三岛菡蓞香中放两衙〈钱公辅〉风月逢知己湖山得主人〈司马温公〉四明山水东南表海鳌背上三千岛丽谯髙逼斗牛寒一曲梅花万家晓早晩渡船潮有信往来鸥鸟客无心　蓬岛云长在
　　桃源客不迷　金澄沙底水龙卧井边风　海近春蒸湿湖灵夜放光千山有影螺垂地一水无人镜照人蓬阁红堪制澜池静不流大白崭岩几百尺仙人一去无消息　笙歌自满萧郎宅琴鹤空随贺老船〈舒亶〉危亭髙处倚岩隈西望〈阙〉昌海浪回山戴鳌头天外出水浮鳅穴地中来〈许将观澜亭〉
　　台州〈倚郭一　临海外县四　黄岩　宁海　天台　仙居〉
　　郡号回浦　仙居　临海　天台　章安　黄岩　丹丘　赤城
　　州沿革南斗须女之分上应台星禹贡扬州之域春秋战国皆越地秦属闽中郡汉东瓯地后属㑹稽郡南部都尉治此呉建中置临海郡梁为赤城郡隋平陈废郡属处州后属永嘉郡唐武德四年置台州天宝曰临海郡属江南道〈沿革表〉
　　县沿革临海本汉㑹稽郡回浦县地东汉改章安县呉分置临海郡晋亦为临海郡治隋改章安曰临海县属永嘉郡唐武德四年复増置章安八年省之　黄岩唐上元二年分临海置永宁县属台州天授元年改今名宁海本汉㑹稽郡鄞县地晋永和三年置宁海县属
　　临海郡隋省之唐武德四年析临海复置七年省之永昌初又置　天台本东汉章安县地呉分置始平县晋太康元年改曰始丰属临海郡陈至德九年徙郡于此隋平陈废郡以其县入临海唐武德四年复置始丰八年省之贞观复置上元改曰唐兴后梁改曰天台后唐改唐兴石晋改台兴　仙居晋永和三年分始丰南乡置乐安县属临海郡隋开皇九年废之唐武德析临海复置八年省之上元二年又置五代改为永安〈沿革表〉形胜天台山在天台县西一百一十里　天姥峰在天台西北一峰孤秀峭峻与天台相对　天门山在宁海县北　天柱山在宁海县西其南有黄水峰　丹霞洞在天台观东北葛仙翁炼丹处　丹霞小洞在天台县北　黄岩山在黄岩县神仙王方平所号黄岩溪出焉丹崖山在黄岩县南崖石皆赤　丹青泉在宁海天
　　庆观　白岩山白鹤山白鹄山皆在临海　白峤山白龙潭皆在宁海　赤城与瀑布号为二奇　国清寺与齐州灵岩荆州玉泉润州栖霞号为四绝　金山在黄岩上锐下阔宛若金字　银山在天台　日山在临溪西　云岩在临海东　灵岩在黄岩县北又名鹫峰后有飞瀑　瑞峰在仙居　委羽山在黄岩县为第二大洞天　赤城山在天台县为第六大洞天　括苍山在天台县为第十大洞天　葢竹山在黄岩县为第十九小洞天　寿星岩摘星岩阆风台在宁海　景星岩在仙居　刘阮洞麻姑岩在天台〈舆地纪胜〉
　　人物梁庾肩吾隠居号天台逸民　皇朝杨蟠临海人有文号章安集　郭琮黄岩人绝晕醴三十年以祈母寿诏表门闾　余元卿黄岩人宣和冦乱负母而逃仰天誓曰若全我母当焚身以报冦定欲偿前誓母止之乃燃一指　节妇陈氏夫亡有欲夺其志者引刀欲刭姑亟夺之乃免事父母姑舅至孝诏表门闾〈舆地纪胜〉集天台隔三山风浪无晨暮　台州地阔海冥冥云外长和岛屿青〈杜诗〉天台山最髙动蹑赤城霞〈孟郊〉缅寻沧海趣近爱赤城好〈孟浩然〉上逼青天髙俯临沧海大鸡鸣见日出每与神仙㑹来去赤城中逍遥白云外莓苔异人间瀑布作空界〈浩然〉遂登天台望众壑皆嶙峋夜宿最髙顶举头㸔星辰光茫相照烛南北争罗陈〈韩集〉天台邻四明华顶髙百越门标赤城华楼栖沧海月凭髙登绕览直下见溟渤云垂大鹏翻波动巨鳌没　风涛争汹涌神怪何翕忽　五峰转日色百里竹松声〈李白〉愿将花赠天台女留取刘郎到夜归〈白乐天〉路入仙溪气象清垂邉树石𡻻中行雾昏不见西陵岸风急先闻瀑布声　逺近常时皆药气髙低无处不泉声〈方干〉寻花洞里连春醉望海楼中彻晓吟〈杜荀鹤〉
　　本朝建隆元年以台兴县复为天台县　景德四年以永安县为仙居县〈沿革表〉
　　集天台琼台标奇状赤城瀑布悬千丈〈王钦若〉明年采药天台去更欲题诗满浙东〈东坡〉穹窿台岳压重溟中起青鸳接福庭〈钱惟演〉赤城霞标云半中岩扉洞戸凌太空〈钱惟演〉台岭攀仙桂桃源访旧花　水流玉洞桃花出风过星坛桂子飘〈章得象〉天台峻极横海濵金庭紫洞多真人〈安道〉四郭青山连市合一江寒水抱城斜　赤城山下万人家隠隠烟霄隔海霞石上仙书皆鸟迹杯中佛供荐天花〈舒亶〉赤城道逺霞明画瀑布声寒月照冰〈张师德〉







　　记纂渊海卷九
<子部,类书类,记纂渊海>

钦定四库全书
　　记纂渊海卷十　　　　　宋　潘自牧　撰郡县部
　　两浙东路
　　温州〈倚郭一　永嘉外县三　平阳　瑞安　乐清〉
　　郡号东瓯　雁荡　东嘉　永嘉　东海
　　州沿革斗牛须女之分野星纪之次禹贡扬州之域春秋战国并属越秦属闽中郡汉属㑹稽郡呉属临海郡晋明帝太宁元年置永嘉郡隋平陈废郡属处州大业复永嘉郡唐武德五年置永嘉州贞观废之属括州上元元年置温州天宝曰水嘉郡石晋升靖海军节度〈地理沿革表〉
　　县沿革永嘉本汉东瓯国惠帝封闽君睡为东越王都此后为闽越所攻国徙东淮之间此为治县地东汉改治县为章安县以县之东瓯乡置永宁县属㑹稽郡呉属临海郡晋置永嘉郡于此隋平陈废郡改永嘉县大业属永嘉郡唐初置嘉州后属括州上元为温州治所平阳晋太康元年分安固南横屿屯置始阳县后改横阳属临海郡太宁改属永嘉郡宋省之唐武德复置横阳属东嘉州贞观省之大足元年析安固复置属温州后梁改曰平阳　瑞安本东汉章安县地呉置罗阳县又改安阳晋改安固属临海郡太宁属永嘉郡隋省之唐武德复置属永嘉州贞观属括州上元属温州五代改曰瑞安　乐清晋孝武分永宁县置乐城县属永嘉郡隋废之唐武德复置属东嘉州七年省之载初复置属温州五代改曰乐清〈沿革表〉
　　形胜东山一名海坛山去子城西南二里　西山去城三里为永嘉登覧之胜趣　西湖在州南一里　南塘在雁山之南道　敬亭山在雁池之南　思逺楼瞰㑹昌湖　龙潭在瑞安东北　象浦鹿岩在乐清　雁池在敬亭西　雁南荡在平阳县北　鳯凰岩在平阳之鳯林乡　石马岩在瑞安之崇泰乡　石龟池在榕城洞前　白鹤山在乐清有白鹤寺　仙岩山在瑞安东北　仙坛山在平阳东　㑹昌湖在州西南　飞霞洞在积榖山　明月洞在平阳　罗浮山在州北八里　华葢山在永嘉县为第十八小洞天　自应山以下潭有八自玉女而下洞有九在永嘉归仁乡〈舆地纪胜〉
　　人物皇朝王景山发明景衡作儒志一编为永嘉开山祖　林石元丰间不为新经独以春秋教授乡里　王公彦元符末上书论司马光无罪中宫废立事禁锢二十馀年　刘安节与弟安上俱从伊川学　周行已从伊川学　戴述与弟迅俱以文学称号二戴又有戴溪号岷隠先生　陈侃至孝五世同居诏表门闾　陈鹏飞字少南林艾轩称为宇宙中第一辈　王十朋绍兴抡魁　陈傅良号止斋先生　蔡幼学弱冠于春魁秋魁兰宫　叶适号水心先生〈舆地纪胜〉
　　集䟽峰抗髙馆对岭临回谿　池塘生春草园柳变鸣禽　莓莓兰渚急藐藐苔岭髙石室贯林陬飞泉发山椒〈谢灵运〉众山遥对酒孤屿共题诗〈孟浩然〉东瓯传旧俗风日江邉好〈顾况〉孤屿亭何处天涯水汽中〈杜诗〉
　　本朝太平兴国三年降靖海军额政和七年陞应道军额建炎罢之〈沿革表〉洞中花木何曽老月畔楼台转更寒〈杨蟠题仙岩〉不知康乐后池草几回春　一片繁花海上头从来唤作小杭州水如棋局分香陌山似屏风绕画楼思逺城南曲西岑今渡头绿觞春送酒红烛夜行舟
　　〈杨蟠〉雁山新入春逰眼却笑平生未见山〈王十朋〉东海独来观出日石桥先去踏长虹〈东坡〉净名庵下灵岩路峻壁层崖半倚空我爱老僧年八十一生常在翠屏中〈吕夷简〉婺州〈倚郭一　金华外县六　东阳　义乌　兰溪　永康武义　浦江〉
　　保宁军节度
　　郡号东阳　金华　婺女　宝婺　双溪　武胜军州沿革粤地星纪之次牵牛婺女之分野禹贡扬州之域春秋战国皆属越秦以后属㑹稽郡汉西部都尉治此呉孙皓宝鼎元年分置东阳郡梁置金华郡陈置缙州隋平陈置婺州大业为东阳郡唐武德置婺州天宝曰东阳郡属江南道石晋升武胜军节度〈沿革表〉
　　县沿革金华本汉㑹稽乌伤县地东汉初平三年分乌伤南乡置长山县呉为东阳郡治梁置金华郡隋置州改长山县为呉宁开皇十二年改东阳十八年改金华东阳本汉乌伤县地唐垂拱二年分义乌县初置隋
　　改旧东阳县为名　义乌本汉乌伤县属㑹稽郡呉以后属东阳郡唐武德四年置绸州并析置华川县七年废州省华川改乌伤为义乌县　兰溪本金华县地唐咸亨五年析金华西置兰溪临浙江　永康本汉乌伤县地呉赤乌中分乌伤县上浦初置属东阳郡唐武德置丽州八年废州以其县属婺州　武义本汉乌伤县地唐天授二年分永康西界置武义县改曰武成天祐年复名武义　浦江唐天宝十三年分义乌兰溪及杭州富阳置浦阳县后改曰浦江〈沿革表〉
　　形胜双溪在州前有八咏楼　三山在义乌县东山之北三峰耸立　四井郭璞所凿曰富井贵井贫井贱井富贵二井人竞饮之　金华山有金华洞亦名三洞在金华县为第三十六小洞天　金山绣川在义乌县铜山榖水在金华县　兰溪在县南流入东阳江　梅溪在兰溪　龙山在金华　虎峰豹山在东阳　石室山在永康东北二穴相通　石岩在金华岩下有洞白云洞在东阳　紫㣲岩在金华　石鹅岩在武义其侧有金鸡岩〈舆地纪胜〉
　　人物汉颜乌父亡负土成塜乌衔土助之其吻皆伤因名乌伤县　呉斯敦父伟罪当死乞以身代呉王赦伟罪仍表其闾　晋许孜人号所居为孝顺里　梁何千龄四世同居旌表门闾　唐张志和金华人自称烟波钓徒　皇朝宗泽义乌人靖康起兵勤王　东莱吕祖谦中词科　陈亮武康人上孝宗万言书言恢复后中抡魁〈舆地纪胜〉
　　集明月双溪水春风八咏楼〈严维〉径入梅花桥双溪纳归潮若帆金华岸赤松若可招〈李白〉天清婺女出土厚绛人多〈刘文房〉黛色晴峰云外出縠纹江水县前流〈越起〉江天婺女分风月隠侯诗〈包何〉东阳本是佳山水何况曽经沈隠侯化得郡人好吟咏如今县令亦风流〈刘禹锡〉
　　本朝淳化元年改保宁军节度〈沿革表〉
　　集大野几星分婺女清风万古感颜乌〈类苑〉天下东阳山水国星分宝婺斗牛区〈米元章〉休文诗债满东呉八咏篇章意思殊见说当年清瘦甚不知全为苦吟无〈赵渭南〉水通南国三千里气压江城十四州〈李易安〉东阳美山水知子本风流稍去何平叔还追沈隠侯〈梅圣俞送祝熙〉末繇金华郡抽还石室书〈山谷〉
　　衢州〈倚郭一　西安外县四　江山　龙逰　常山　开化〉
　　郡号三衢　西安　太末　太蔑　姑蔑　信安郡州沿革星纪之次牵牛须女之分禹贡扬州之域春秋为越西鄙秦属㑹稽郡汉为㑹稽郡太末县呉东阳郡地晋为东阳郡信安郡唐武德四年析婺州之信安置衢州六年没于辅公祐州遂废垂拱二年复置天宝曰信安郡属江南道五代属呉越钱氏〈地理沿革表〉
　　县沿革西安本春秋越国姑蔑之地汉为太末县地东汉初平三年析置新安属㑹稽郡呉又分新安置定阳县晋太康元年改曰信安属东阳郡宋省定阳县入信安唐武德置衢州治此又置定阳寻省之如意元年析龙丘置盈川县元和省之咸通中改信安为西安　江山唐武德四年析信安初置须安县八年省之永昌元年复置五代呉越改为江山县　龙游本姑蔑地秦以后为太末县属㑹稽呉以后属东阳隋平陈省太末入东阳郡长山县唐武德四年复置太末又置榖州治之八年并省入信安贞观复置更名龙丘隶婺州垂拱改属衢州呉越改名龙游　常山亦汉太末县地咸亨三年析信安初置属婺州垂拱二年隶衢州乾元间属信州寻又来属　开化本常山县地本朝初置〈沿革表〉形胜龟峰在郡治后　鳯山在西山之溪源　鸡岩在山上　水帘在江山仙居院前　仙霞岭在江山甚髙峻　烟萝洞在江山县南三里头有赵清献留题有三石峰景星冈乃黄在战场　烂柯山在西安一名石室山又名石桥山乃清霞第八洞天　浮葢山在江山西南有山洞石壁　容车山在常山北有碧玉莲花二洞紫㣲山翠微山在西安　翠光山在龙游　江郎山
　　在江山县南有三峰屹立下有江郎神　洞山在县东三十里顶有大湖多巨鱼　青云洞白云岩在江山碧云洞在西安　鸟石山在龙游近逝两界〈舆地纪胜〉人物晋王质以樵者入山见二童子对奕以所持斧置坐童子曰汝斧柯烂矣质归乡里云已百岁　齐徐伯珍兄弟四人皆白首呼为四皓　皇朝赵抃谥清献公御书旌表忠孝之家又有徐惠𬤇郑崇徐知新三人与公号邑中四孝　周沂自号白云先生清献甚敬之周颖江山人从胡安定学以行义称　毛㮚为歙之士曹睦冦攻城不降骂贼遇害　徐揆游太学靖康中上书责敌人遂遇害　方允武为宜兴巡检与金人战死于梅岭　徐徽言为晋军守城陷抗敌而死〈舆地纪胜〉集灵境偶一集洞天碧云上烂柯遗迹处羽客何由访〈刘侍御〉仙界一日内人间千岁穷双棋未变局万物皆为空樵客返归路斧柯烂从风惟馀石桥在犹自凌丹虹〈孟郊〉浮石潭邉停五马望涛楼上得双鱼〈白居易〉
　　本朝宣和三年改龙游县曰盈川后复故　乾德三年置开化场太平兴国六年升为县〈沿革表〉
　　集轩外长溪溪外山卷帘空旷水云间髙斋有问如何乐清夜安眠白昼闲〈赵清献〉晴波一片如铺锦浮石江心彻底清〈濯缨亭〉对岸烟林双佛寺隔滩风笛一渔村〈同上〉西望柯山正蔚蓝衢州只在此山南却愁路尽风犹剧回纳清风与破帆〈杨诚斋〉天上楼台山上寺云邉钟鼓月邉僧四时爽气来无际一㸃红尘到不能〈邵康节〉
　　处州〈倚郭一　丽水外县六　松阳　遂昌　龙泉　缙云青田　庆元〉
　　郡号括苍　古括　缙云　括州
　　州沿革呉地斗分野上应牵牛之宿下当少阳之位处士星见禹贡扬州之域春秋战国并属越秦属㑹稽郡汉东瓯地后属㑹稽呉属临海郡晋太宁后永嘉郡隋平陈置处州十二年改为括州后废属永嘉郡唐武德复置括州天宝曰缙云郡大历避讳改今名属江南道〈沿革表〉
　　县沿革丽水本汉回浦县地东汉章安县地呉临海郡松阳县地晋属临海又属永嘉隋平陈分松阳东界置括苍县为处州治所唐大历十四年改今名　松阳本汉回浦县地呉置松阳县属临海郡晋初属临海后属永嘉唐武德中置松州八年废州属括州呉越钱氏改曰长松又曰白龙　遂昌本汉太末县地东汉建安十三年置遂昌县属㑹稽郡呉赤乌二年改平昌县晋太康元年复名遂昌属东阳郡宋省而复置唐武德八年省入松阳景云二年复置　龙泉本晋遂昌松阳二县地唐乾元二年析置　缙云本隋括苍县地唐万岁登封元年析置属括州　青田亦隋括苍县地唐景云二年析置　庆元本龙泉之松源乡吏侍胡弦奏置〈沿革表〉形胜锦坊在通坊门内多莳桃　银岭在遂昌抵婺州境　镜岩在缙云亦名仙水洞　鼎湖在仙都山顶双溪在遂昌　三峰在丽水曰灵峰翠峰岑峰　三岩在丽水曰清虗白云晨曦　小括山州治在其上　仙都山在缙云有玉虗宫为第二十九小洞天　青田山在青田县为第三十小洞天　缙云在丽水县　豫章山龙泉湖在龙泉县　石门山在青田县谢灵运题诗于此　紫极宫在遂昌瑞山下　绿岩洞在丽水有石洞三　金龙洞在玉虗宫后　石马山在龙泉　石龟峰在青田　白马山在丽水　黄鹤岭在龙泉〈舆地纪胜〉人物皇朝周启明赐号处州居士　何处中登甲科官至太宰　呉村居太学号八俊　季陵靖康之变迁九庙神主至行在　李洞丽水人洪再陷郡父没于冦洞随官军收复得杀其父者手刃之　呉安国充金国贺正使敌欲胁降之终不屈　赵文泽六岁丧父庐墓有群䑕衔花白鹤来巢之异　杨富老七岁丧父庐墓感乌鹊来巢木生连理　祝公明父子死国〈舆地纪胜〉
　　集青溪道士人不识上天下天鹤一只洞门深锁碧窗寒滴露研朱㸃周易〈唐明皇赠叶法善〉登台阁瀑布声中阅簿书〈唐诗〉黄帝旌旗去不回空馀片石碧崔嵬有时风卷鼎湖浪散作晴天雨㸃来〈徐凝〉杉萝色里缙云川谷滩石门最可观〈李白〉
　　福州〈倚郭二　闽县　侯官外县十一　福清　懐安　长溪　福安　连江　古田　长乐　永福　闽清罗源　寜德〉威武军节度　福建安抚司提刑司　西外宗正司
　　郡号三山　福唐　闽中　七闽　闽山　合沙　长乐郡　福山　闽越
　　州沿革星纪之次斗牛须女之分禹贡扬州之域春秋七闽地战国越地楚灭越子孙分散或居闽地秦闽中郡汉髙帝五年闽越王都此武帝时闽越反国除以其地为治县属㑹稽郡呉分属建安郡晋太康三年立晋安郡陈兼立闽州后改曰丰州隋平陈废郡改曰泉州太业初曰闽州后废州立建安郡唐武德六年曰泉州贞观属江南道景云二年曰闽州开元十三年改福州天宝曰长乐郡后陞都督府威武军节度唐末闽王所据石晋时入呉越钱氏后周改彰武军〈沿革表〉
　　县沿革闽县本汉闽越王无诸所都后为冶县属㑹稽郡又名东冶县东汉为侯官都尉后又分二部此为东郡呉属建安郡晋立晋安郡又置原丰县以为郡治南朝省原丰入东侯官隋开皇废郡改县曰原丰十二年更今名立建安郡治此唐置闽州治此　侯官亦属东汉侯官都尉呉属建安郡晋为侯官县属晋安郡南朝因东侯官而省原丰入此隋改曰原丰唐武德六年复置侯官与闽分治郭下八年省之长安二年析闽复置元和初省之五年又置　福清唐圣历二年析长乐置万安县天宝元年改曰福唐县后梁改曰永昌后唐同光初复故石晋天福又改南台后改福清县　懐安太平兴国五年析闽县置　长溪本晋温麻县地唐武德六年析置寻省入连江长安二年复置温麻县天宝初复名长溪　福安今上淳祐间析长溪县置　连江本汉冶县地晋太康三年以温麻船屯置温麻县属晋安郡唐武德六年析闽地徙置连江之北改为连江县古田唐永泰二年析侯官尤溪初置元和志云开元二十九年置　长乐唐武德六年析闽置新宁县寻更名长乐元和三年省之五年复置　永福唐永泰二年开山洞置永泰县本朝始更今名　闽清本唐侯官地贞观二年置梅溪场后梁乾化二年王审知于梅溪场置闽清县　罗源本唐连江县地太中元年置罗源场后唐长兴四年置永贞县　宁德唐开成中分长溪古田置盛德场五代王审知陞宁德县〈沿革表〉
　　形胜雪峰在侯官多积雪有寺名崇圣院僧真觉得道于此宗风甚盛　汤泉在宁德外汤院地多温泉　闽山去州一里名乌石山　福山在州西十八里上有神人见必有福　鳯山龟山在宁德　螺江在侯官　龟湖在长溪　三山在城中白闽山九仙山越王山三方峙立　芙蓉洞在懐安有芙蓉院　旃檀林在长溪古有十奇此居其首　榴花洞在闽县东山　桃花洲在宁德鹤林宫　霍幢山在长溪为第一小洞天　玉融山在福清　水晶宫在州三里西湖上　十二峰在福清县　大姥山三十六峰在长溪县　九仙山在闽县〈舆地纪胜〉
　　人物唐周处士不从黄巢遇害邦人祠之　皇朝许将嘉祐抡魁臣僚奏乞发司马光墓将独无言哲宗问之对曰发人之墓非盛德事乃不发　陈襄乞罢青苗贬斥王介甫吕惠卿以谢天下　郑侠神宗时天久不雨侠上书极论新法　刘彛从胡安定学有七经中义行于世　黄龟年上䟽论秦桧以莽卓方之〈舆地纪胜〉
　　集云海访瓯闽风涛泊岛濵〈孟浩然〉暂辞鸳路出蓬瀛忽拥貔貅镇粤城闽岭晓云迎皂葢建溪秋树映红旌〈刘禹锡〉雨匀紫菊丛丛蕊风弄红蕉叶叶声北畔是山南畔海祗堪图画不堪行〈杜荀鹤〉风云㑹处千层直日月中时八面明〈周朴报恩札〉
　　本朝太平兴国元年属两浙西南路二年复曰威武军雍熙二年改浙西南路为福建路太宗置懐安县今上置福安县　崇宁元年更永泰县为永福县　天禧五年更永贞县为永昌县乾兴元年又更为罗源县〈俱见前沿革下〉
　　集瓯越东南美田肥果价饶〈司马温公〉万户管弦春卖酒三山钟鼔晓参禅　晓风云展千重嶂夜塔灯传万㸃星〈黄裳〉潮田种稻重收谷山路逢人半是僧城里三山千簇寺夜间七塔万枝灯〈谢泌〉七闽天东南群山号殊绝其中长乐郡佳丽比呉越日出朝可攀地温冬不雪〈钱公辅〉低回倾北斗突兀起东闽〈蔡襄乌石山〉泉近榴花深洞口亭开狮子旧峰头八州旗色天边出三馆芸香海上留〈许将〉建宁府〈倚郭二　建安　瓯宁外县五　建阳　浦城　崇安　政和　松溪〉
　　建宁军节度　福建转运司提举司
　　郡号建安　富沙　建州　丹山　建宁　武夷　浮溪
　　府沿革星纪须女之分禹贡扬州之域春秋七闽地战国闽越人所居秦闽中郡地汉㑹稽郡冶县地呉永安三年分置建安郡陈属闽州后又属丰州隋平陈废郡属泉州大业初改泉州为闽州又改曰建安郡唐武德四年立建州天宝曰建安郡属江南道唐末闽王所据陞镇武军节度石晋时入南唐改永安军又改忠义军后降军事〈沿革表〉
　　县沿革建安本越王勾践冶铸所汉诛闽越以馀民为冶县属㑹稽后汉分为东南二部都尉此为东侯官之地呉孙䇿置建安县以为郡治隋废郡属泉州州废属建安郡唐立建州治此　瓯宁治平三年析建安建阳浦城置瓯宁县与建安分治郭下熙宁三年省之元祐四年复置　建阳呉分建安地置建平县晋太康中改曰建阳属建安郡隋废之入建安县唐武德四年复入八年省入建安垂拱中又置　浦城本汉东侯官之北乡汉末置汉兴县呉改曰呉兴属建安郡宋省之隋末复置唐武德改为唐兴后省入建安载初元年复置天授改曰武宁神龙复为唐兴天宝改今名　崇安本建阳县地南唐保大九年置崇安场本朝置县　政和本福州宁德县关隶镇咸平五年升为县隶建州政和五年改今名　松溪本建安县地南唐保大中析置〈地理沿革表〉
　　形胜武夷山在崇安县南第十六小洞天有三十六峰九曲水冲祐观　玉清洞在水西天庆观司命真君之府　龙山在浦城县西　龙井在崇安县西北　狮子岩在瓯宁县西　鸡岩与武夷相对　五峰在崇安东名金鹅莲花　湖石畬廪凡五峰　万石在府之北津滩瀬多石　瑞岩在崇安扣冰和尚道场　云谷在建阳西北庐峰之巅后创庐峰书院　白鹤山在府城东灵鹫山在瓯宁　鳯凰山在府城东北　五龙山在
　　建阳十五里　百丈岩在松溪县东马氏女仙上升处龙首山在城西三里　虎头岩在建安　金井坑在
　　崇安日照水如金色　宝葢洲在建阳县〈舆地纪胜〉
　　人物梁顾野王撰建安地记又撰玉篇舆地志　皇朝章得象为相亲戚子弟皆抑而不进　杨徽之太宗称为周世忠臣　叶济端拱初廷试第一　杨亿以童子召对后为翰林学士　陈升之言路以直道自任相神宗　阮逸与布衣胡瑗同召校定乐律　陈师锡与陈瓘同论蔡京号二陈　周武仲论童贯蔡攸之罪谪黄州　陈轩元祐廷试第二人先是进士列于亭下脱白服绿轩衣如悬鹑上解黄衣赐之自此为例　㳺酢二程门人　胡安国著春秋传谥文定长子寅号致堂著读史管见次子宪号籍溪少子宏号五峰皆有盛名朱熹歙之新安人寓居建阳考亭明伊洛之学赠太师谥文公〈舆地纪胜〉
　　集汉廷初拜建安侯天子临轩寄所忧从此向南无限路双旌已去水悠悠〈刘禹锡送陆使君〉棠䕃犹在建溪溪此去那论是与非若见白头须尽敬恐曽江岸识胡威〈元稹〉崆峒一派泻苍烟长揖丹丘逐水仙云树杳冥通上界峰峦回合下闽川〈陈陶〉只得流霞酒一杯空中箫鼓当时回武夷洞里生毛竹老尽曽孙更不来〈李义山〉六幅轻绡画建溪刺桐花下路髙低分明记得曽行处秪欠猿声与鸟啼〈方干〉
　　本朝端拱元年升建宁军龙兴元年以潜藩陞府英宗初置瓯宁县　淳化五年陞崇安场为县徽宗朝改闗隶县为政和县〈沿革表〉
　　集建溪富奇伟叶氏方隠沦〈东坡〉武夷山上有仙灵山下寒流曲曲清欲识个中奇绝处棹歌闲听两三声〈朱文公〉灵岳标真谍孤峰入紫云藤萝暗山穴猿鸟骇人群白道千年在悬流万壑分汉坛秋藓驳曽祀武夷君〈杨亿〉烟霭谩呈千様巧松篁长贡四时新〈黄遹题武夷〉
　　泉州〈倚郭一　晋江外县六　南安　同安　惠安　永春清溪　德化〉
　　平海军节度　市舶司　南外宗正司
　　郡号清源　平海　温陵　晋水　晋安　晋江　泉山
　　州沿革星纪之次斗牛之分禹贡扬州之域春秋七闽地战国越人所居秦闽中郡汉闽越国武帝以后属㑹稽呉属建安郡晋属晋安郡南朝置南安郡隋平陈废郡属泉州〈即今福州〉大业改泉州为闽州又改为建安郡唐初属泉州圣历二年立武荣州三年废之大观元年复武荣州景云三年改泉州曰闽州而武荣州更名泉州天宝曰清源郡唐末闽王所据石晋时附南唐陞清源军节度〈沿革表〉
　　县沿革晋江唐开元八年析南安县初置而自南安徙州治此　南安三国时呉置东安县晋改曰晋安属晋安郡南朝置南安郡隋平陈废郡改南安县属泉州唐武德五年置丰州贞观废之属泉州圣历立武荣州治此后改为泉州徙治晋江　同安晋初置县属晋安郡南朝省之唐贞元十九年分南安地置大同场唐末闽王复置同安县　惠安太平兴国六年析晋安初置永春本唐南安县地长庆二年置桃林场唐末闽王初置永春县　清溪五代时南唐初置　德化闽王初置属福州后汉乾祐三年改属泉州〈沿革表〉
　　形胜泉山郡之主山也又名北山　晋江在县南一里城山在惠安状若连城　龟岩欧阳詹读书于此
　　龙湖在晋江　鳯池在惠安　石鼓山在永春县其状如鼓鸣则降雨　金钗山有梁文靖公读书堂在下锦田山在惠安　金鸡山在南海　黄龙江在郡西乌石岩在清溪正旦石声雷震　紫帽山郡之前案也清源洞在泉山之岭〈舆地纪胜〉
　　人物唐欧阳詹与韩愈等联第詹为榜眼皆天下选时人号龙虎榜　林蕴西川节推刘辟反使人抽剑磨其项以胁服之蕴叱曰死即死我项岂是汝砥石耶　林攒母亡庐墓有白鸟来甘露降诏作二阙于墓前　皇朝钱熙太宗朝进四夷来王赋万馀言　曽公亮精于法令典故　苏颂为南京留守推官杜衍一见器之陈察蔡京欲妻以女察力拒之宣和使金国不拜遂杀之〈舆地纪胜〉
　　集古木闽州道驱羸落照间投村碍野水问店隔荒山〈陈陶清源旅思〉云山百越路市井上州人执玉来朝远还珠入贡频〈包何〉北地三年偶寓家枳篱茅屋共桑麻〈韩偓南安寓居〉本朝太平兴国三年改平海军节度太宗置惠安县〈见前县沿革下〉
　　集闽岭天南表清源第一州　蛇冈蹑龟背虾屿据龙头　泉州人稠山谷瘠虽欲就耕无地辟州南有海浩无穷每岁造舟通异域〈谢履〉水清山秀传温陵有如水浚山峥嵘〈郑侠〉
　　漳州〈倚郭一　龙溪外县三　漳浦　龙岩　长泰〉
　　郡号长春　龙岩　清漳　漳浦　龙溪　南州州沿革星纪之次斗牛之分禹贡扬州之域春秋七闽地战国越人所居秦闽中郡地汉闽越国武帝以后属㑹稽郡地呉属建安郡晋属晋安郡隋建安郡龙溪县地唐垂拱二年析福州西南境置漳州天宝漳浦郡属江南道唐末闽王所有石晋入南唐〈沿革表〉
　　县沿革龙溪梁初置县属南安郡隋属泉州唐初属泉州圣武二年属武荣州开元二十九年改属漳州乾元二年自李澳川徙州城治此　漳浦唐垂拱二年初置为漳州治所开元四年州徙治李澳川二十九年省懐恩入焉　龙岩唐开元二十四年初置属汀州大历十二年改属本州　长泰南唐初置属泉州本朝改属本州〈地理沿革表〉
　　形胜东湖在州东郭　西湖泉极甘美可辟瘴疠　九龙山山下有水名九龙泉　九龙江因九龙𭟼江而得名　九龙山在漳浦　梁山在漳浦县闽中之望也箸山在龙溪县阴晦则闻吹箫之声　鼓鸣山在长泰县每风雨晦冥常闻鼓声　仙亭岩在岐山　观音岩在龙溪　琼瑶台在清凉院　贡珠门因祥符中渔者得珠以贡改城北门曰贡珠门〈舆地纪胜〉
　　人物唐周匡物读书于天城山唐世漳之登第者自周氏兄弟始　本朝李亨伯年逾耳顺即上疏挂冠〈舆地纪胜〉集风候已知同岭北雪山仍喜似终南〈常衮〉孤髙齐帝石潇洒晋亭峰　漳州悲远道地理极东瓯境旷穷山外城标涨海头〈张登〉漳溪郡有佳山水仙客因之作胜游怪石千峰耸晴𪩘枯槎百尺拥寒流〈史维翰〉溪山竹树亦清幽廋岭东邉吏隠州〈韩泰〉
　　本朝太平兴国五年以泉之长泰县改属漳州〈沿革表〉集闽山到漳穷地甚南越错珍足海物味其厚不为薄章举马甲柱果已轻羊酪蕉黄荔子丹又胜祖梨酢〈王介甫〉春山是处箨龙新不似清凉绿笋珍〈赵不敌咏笋〉蛮烟渔火接鲸波树树花枝处处歌况是天涯好行乐莫教憔悴鬓霜多〈陈尧佐〉
　　福建路
　　南剑州〈倚郭一　剑浦外县四　将乐　尤溪　沙县　顺昌〉
　　郡号剑津　延平　剑浦　顺昌　尤溪　镡州州沿革星纪须女之分禹贡扬州之域春秋七闽地战国越人所居秦闽中地汉闽越国后属㑹稽呉属建安郡唐武德三年为延平军后废为镇地属建福汀三州南唐保大四年置延平军六年升为剑州亦曰剑浦郡〈沿革表〉
　　县沿革剑浦本晋延平县地属建安郡南唐置延平军及剑浦延平县后为剑州初治延平从徙治剑浦而省延平入焉　将乐呉永安三年置建安郡宋省之唐武德五年析邵武复置属抚州七年省之垂拱四年析邵武及故绥城地复置属建州元和三年省之五年复置尤溪唐开元二十五年开山洞置属福州南唐保大
　　六年改隶剑州　沙县本晋延平县南乡地宋置沙村县属建安郡后省之唐武德四年置沙县属建州后省入建安永徽六年复置大历十二年属汀州南唐改隶剑州　顺昌唐景福二年于将乐县置将水镇寻改为永顺场南唐置顺昌县〈沿革表〉
　　形胜东溪来自建州　西溪来自邵武至州城下二水合流　剑津在剑浦县晋雷焕掘得双剑其一与张华留一自佩华被诛失剑所在其后焕之子持剑行延平津忽跃出堕水使人投水取之但见两龙　仙山在尤溪境内有二　佛岭在顺昌　双溪一名双髻山在尤溪县北　七峰在顺昌　玉华洞在将乐县其阴有宝华洞　仙灵山在将乐县西华乡　梅仙山在顺昌衍仙山在剑浦衍客升仙之处　藏剑峡在尤溪　鸣铙山在将乐　君子峰在顺昌西　太史溪在沙县七峰之下李纲谪官居此　黄龙洲在城东春水后视沙之多寡以卜丰歉　灵龟洞在顺昌东南　龙头岩在顺昌山水胜概一目尽之　虎头岩在将乐有石门自山下通山顶　金泉山在将乐县南　赤松洞在顺昌县之西峰〈舆地纪胜〉
　　人物五代廖居素仕南唐以骤諌不听服朝衣冠立死井中陈陶有诗数百篇　皇朝黄冕中元丰抡魁　陈世卿东都事略入循良传　陈瓘著尊尧集以论蔡京罢　杨时从二程游号龟山先生　罗荐可靖康中为髙邮理伪赦至荐可不肯拜数日而建炎赦至　邓肃居太学初京师艮岳成肃上诗规諌诏屏逐之靖康召为正言　曹辅中词科张邦昌僭位胁公视事公以死自誓　廖纲为中丞不附秦桧曰枉道徇人非吾志也〈纪胜〉集双溪分二峡万古水溶溶彩气衣常动精灵日少逢〈古诗〉延平津路水溶溶峭壁危岑一万重昨夜七星潭底见分明神剑化为龙〈胡曽〉想像精灵欲见难通津一去水漫漫空馀昔日凌霜色长与澄潭生昼寒〈欧阳詹〉风前摧折千年剑岩下空澄万古潭双剑已成龙化去两溪相并水归南〈窦巩〉
　　本朝太平兴国四年以利路有剑州故加南字以别异之其年以剑州将乐县隶南剑州〈沿革表〉
　　集㸔取黄龙沙斗起满城歌吹入丰年　峥嵘南揖展旗山旗故相临缥缈间雷动满城春不去龙鸣今日剑湏还〈黄裳〉
　　汀州〈倚郭一　长汀外县五　宁化　上杭　武平　清流莲城〉
　　郡号长汀　鄞江　上杭　新罗　临汀　宁化州沿革星纪之次斗牛之分禹贡扬州之域春秋七闽地战国越人所居秦闽中地汉闽越国武帝以后属㑹稽呉属建安郡晋属晋安郡隋属建安郡唐开元二十四年开抚福二州山洞置汀州天宝元年曰临汀郡属江南道唐末闽王据石晋时附南唐后改南州〈沿革表〉县沿革长汀本晋晋安郡新罗县唐开元末东置长汀县治新罗大历四年徙治白石　宁化唐武德初置黄连县天宝元年改今名属汀州　上杭本长汀之上杭场本朝置县　武平本长汀之武平场本朝置县　清流本朝析长汀宁化置　莲城本朝析古田乡六里置〈沿革表〉
　　形胜金山在上杭县西　玉泉在长汀东南流为瀑布南山在州南一里屹然如屏　梁山在武平县东上
　　有仙岩有天莲池覆釜石　翠峰在长汀东南　二老峰在州城东双石峭立　三仙山在莲城　七峰岩在清流　万斛泉在宁化　苍玉洞在临汀东禅寺前白云山在莲城　灵洞山在武平下有灵石汤泉大洞三十六小洞二十八　灵隠洞在宁化有圣水桃竹野花异草　灵峰岩灵鳌洞在清流　石燕岩在城南七里　鸡笼山在长汀　狮子岩在长汀东南定光佛初振锡于此　南安岩在武平定光佛尝栖于此　金乳泉定光佛卓锡处　玉华洞在清流东北〈舆地纪胜〉
　　人物唐伍正已为中丞时正人为邪佞所挤者必救之皇朝罗彧扈从真宗至澶渊〈舆地纪胜〉
　　集为郡暂辞双鳯阙全家远过九龙滩地僻寻常来客少刺桐花发共谁㸔〈张籍送源使君〉
　　本朝乾德四年改南州为汀州临汀郡淳化五年升为汀州府后复置州〈沿革表〉
　　集神仙之府名鸡笼千寻碧玉障寒空秀色凌风入城郭半街晓日金濛濛〈郭祥正〉山前千里入青苍猿鸟声中建道场日转竹阴侵阁冷水流花片过门香〈蒋之奇〉截断苍山有尺崖峥嵘相倚洞门开天生祗隔红尘路不碍浮云自往来〈陈轩〉谁跨崇墉更起楼卷帘平视四山头田间草暖牛呼犊叶底巢成鹊避鸠　我爱汀州好山川秀所钟阁前横潏水亭畔列奇峰〈陈轩〉楼外青山似故人雨馀山色净无尘青山依旧人还老一片离愁挂晩春〈郭祥正〉
　　邵武军〈附郭二　邵武　光泽外县二　泰宁　建宁〉
　　郡号昭武　樵川
　　军沿革星纪之次牛女分野禹贡扬州之域周七闽地秦属闽中郡汉为冶县地东汉为东侯官县地属㑹稽郡三国呉于此置昭武县属建安郡晋改县为邵武隋平陈县废寻复置属抚州唐改属建州〈沿革表〉
　　县沿革邵武本汉东侯官县地呉置昭武县晋改邵武县又改邵阳县刘宋复为邵武县隋属抚州唐析置绥城县后省入属建州　光泽本邵武县地　泰宁本绥城县地唐置归化场南唐升为归化县　建宁本呉建安郡将乐县地唐末置义宁军寻废为永宁镇南唐升为建宁县〈沿革表〉
　　形胜龙湖山在府西绝岭有龙湖泉下有宝乘院　天池山在城东顶有池方广数亩　白鹿山在城东唐樊链丹筑台于此乘白鹿而去　鸡鸣山在府东　乌君山在光泽县东秦汉间有徐仲于此山采药遇仙妃多假鸟皮为羽飞走上下　道人峰在城八十里其山屹立为群山之冠　七台山在城东百里髙峰峭壁动逾千丈与顺昌县接境　熙春山跨城西隅有熙春台㑹景亭为郡登髙之所　石鼔岭在城东有石如鼔旁有神祠楼曰平翠太守方泽作记　金山在城北号天马山　万峰岭在城北三里　九龙井在天庆观　大沩泉在光孝寺后　樵溪自城西南经城中入大溪　旗山在城西北二十里状若旌旗　锺石在泰宁县　龙潭在城东五十里　龙斗在城西二十五里　龙湖在城西六十里有龙井圆觉禅师道场　大干在龙湖之下有惠应祠士人多谒灵于此　鹤冲山在城东二十里　白鹿山在城东北十五里　王仙岭在建宁县罗汉岩在邵武县　宝灵岩甘露岩圣水岩皆在泰宁县　瑞丰岩与罗汉丹霞二岩鼎峙中有五百金罗汉〈舆地纪胜〉
　　人物唐黄桓居母丧庐墓侧三年产芝草诏表门闾张臣篯母丧庐墓十三年诏蠲其赋役　皇朝上官凝调铜陵尉官满父老送至境上馈药数器发之皆白金也追而反之　髙照任䖍州司理时郡有盗驱胁良民捕者利赏诬以真盗照察其枉出系者百馀人　呉处厚有青箱集行于世　李纲为宣和名相谥忠定有梁谿集行于世　叶祖洽上官均熙宁初以䇿廷试祖洽擢为第一均亚之先是郡城有瑞榴一株士人视所实之数以为登科之信是岁双实于本末又有附枝而双实者　黄仲初中抡魁以有官人屈居其次谥简肃赠端明　邹应龙以春秋中抡魁　李方子从朱文公游嘉定廷试第三人号果斋〈舆地纪胜〉
　　本朝太平兴国五年以建州邵武县立邵武军以建州归化建宁两县隶焉六年析邵武县置光泽县　元祐元年改归化县为泰宁县〈沿革表〉
　　集溪上千峰碧玉环瞰溪台榭紫云间鸟啼花落非人世似在金鳌背上山　城南城北草如茵绿水青山眼界新更问樵溪何处是满城桃李万家春〈叶仪鳯〉天锺秀气魁文陛地涌仙源接武夷　邦人游冶处尽在月轮中　柳绿藏樵市桃红覆酒家　营古杳难寻白石山灵惭未识乌君　笋供四序庖相继酒酿多年饮易醺〈袁毂〉桂华岁岁吐秋风香满溪城十里中〈李忠定〉江上腊梅村人家半掩门夕阳连野色落叶破烟痕〈上官凝〉吾闽山水州佳丽发于郡中有登髙山迥与⿺辶𦮔莱肖万家鸡犬环四面城池绕木老天苍苍天低云杳杳〈黄通〉讼庭无事意徘徊长啸西风满酒杯溪上小楼秋色里一畨新雁趁云来　天惠樵阳岂厚哉文翁旌斾两回来〈寄朱郎中咸并前人〉地回仙岛风光别人在春台笑语温事简民淳知帝力时和岁稔荷天恩　帘卷虗明十二栏翛然身世出人间怪来拾得无尘句放出云屏几叠山〈李详〉江南烟雨蔽征轮行近樵阳景渐真鸟语乍闻如夣寐林光初见长精神〈叶祖洽〉鳯凰台上山吞月白鹭洲邉水接天〈叶宗谔〉
　　兴化军〈倚郭一　莆田外县二　仙游　兴化〉
　　郡号莆阳　莆田　莆口　太平军
　　军沿革星纪之次斗牛之分禹贡扬州之域春秋七闽地战国越人所居秦闽中郡汉闽越国武帝以后属㑹稽呉属建安郡晋属晋安郡南朝置南安郡隋属泉州唐析泉州置丰州后废丰州置武荣州又更武荣州曰泉州本朝以泉州之游洋百文镇置太平军寻改兴化军〈沿革表〉
　　县沿革莆田隋开皇中置县属泉州寻省入南安县唐武德五年析南安复置属丰州州废属泉州本朝立兴化军治此　仙游唐圣历二年析莆田置清源县属泉州天宝元年更今名本朝改隶兴化　兴化本朝析莆田初置〈地理沿革表〉
　　形胜陈岩山在莆田北一名莲化峰有石洞　昆仑山在莆田山顶有蟹井　铜鼎山在仙游东南　金锺潭在兴化县一名金溪　栖真岩在太平院之东山之东有伏蠎岩　迎仙溪在莆田　文笔峰锡杖泉俱在仙游　梅峰在城　松岭在莆田西北　金山在莆田东南　锺湖在兴化县东　圣泉在仙游亦号龙井　汤泉在莆田　牛头岭在兴化县北　虎丘岩在壶公山旁　象玉峰狮子峰在兴化　紫霄岩在莆田　白岩山在仙游〈舆地纪胜〉
　　人物唐郑元弼昭宗朝献白岩集十巻　黄滔有泉山秀句集二十巻　皇朝方谨言丁谓之贬遣谨言籍其家得士大夫书悉焚之　徐福仁宗赐号冲晦处士蔡襄以直諌著名与欧余王号为四諌行书第一小楷第二草书第三　陈烈髙卧七闽屡诏不起与蔡君谟同砚席　黄绛改名隠守国子司业取王氏经版火之蔡传君谟之曾孙年四十五即告老编所居室为世
　　隠云　林冲之从使敌庭不屈　方轸论蔡京睥睨宗社　陈次升坐乞留陈瓘湔洗邹浩除名　元骏陈淬皆莆田人建炎初骂敌遇害　林光朝号艾轩先生〈纪胜〉集双旌牧清源冷㸔壶公翠〈潘存实〉
　　本朝太平兴国五年立太平军后改今名其年以泉之仙游县改隶本军又置兴化县〈沿革表〉
　　集一方文武魁天下万里英雄入彀中〈神宗赐诗其年薛奕举第一徐铎进士第〉层峦髙与赤霄通节岁欢娯众庶同庭有美音非独乐㑹当炎处自清风山川胜势栏干下井径追游月色中私赏编民居客在使君樽酒未应空〈蔡君谟〉共乐台前花木深登临当暑豁衣襟红垂荔子千家熟翠掩筼筜十亩阴老退已寻居士服清欢时伴醉翁吟凭栏四望丰年稼差慰平生忧国心〈陈俊卿〉若把东闽比西洛可将陈紫敌姚黄〈俞希孟　蔡君谟牡丹记荔枝谱西京姚家黄牡丹为第一兴化陈家紫荔枝为第一〉
　　江南东路
　　建康府〈倚郭二　上元　江宁外县三　句容　溧水　溧阳〉建康军节度　江东安抚司　江淮制置司兼行宫留守　江东转运司　总领所都统制司　侍卫军马行司
　　郡号金陵　秣陵　建业　台城　古升　东府　江宁
　　府沿革呉地斗分野星纪之次禹贡扬州之域春秋呉地战国越地后属楚号金陵秦始皇改秣陵属鄣郡汉属丹阳郡呉孙权自京口徙都此改名建业晋平呉于此置丹阳郡建兴初改为建康东晋元帝都此宋齐梁陈因焉隋平陈废郡更于石头城置蒋州大业为丹阳郡唐武德二年置扬州七年改蒋州八年复为扬州九年徙州于江都以其地属润州贞观七年复为扬州治所至德中置江宁郡乾元元年改升州为浙西节度使治所上元二年州废三年复置五代时呉杨行宻有其地武义二年改为金陵府天福三年为江宁府南唐李升据之〈沿革表〉
　　县沿革上元战国时楚金陵邑秦政改秣陵属鄣郡又置江乘县汉置秣陵江乘丹阳湖熟四县并属丹阳郡呉改秣陵为建邺都之省江乘湖熟县晋太康元年复建业曰秣陵为郡治分置临江县二年改临江曰江宁三年分淮水北别置建邺县复江乘湖熟及丹阳并属丹阳郡后避讳改秣陵为建康治于京邑梁大同元年置同夏县省江乘湖熟二县隋省秣陵建康同夏丹阳四县入江宁属丹阳郡唐武德三年改江宁曰归化寻又改曰金陵属蒋州八年改曰白下属润州贞观九年复曰江宁至德置郡而废县乾元初复江宁置升州上元二年改为上元县属润州光启属升州　江寜晋太康元年分秣陵置临江县二年更名江宁唐至德置郡而废县乾元复置上元废之以其地改置上元县南唐分上元南十九乡当涂北二乡复置江宁县　句容汉初置属丹阳郡隋属江都唐武德三年置茅州七年废之属蒋州九年属润州乾元属升州　溧水本汉丹阳郡溧阳县地隋开皇中析溧阳丹阳县地置溧水县属蒋州大业属丹阳郡唐武德三年属扬州九年属宣州乾元属升州州废还宣州光啔属升州　溧阳秦初置县汉属丹阳郡元封中又置永平县寻废之呉省溧阳复置永平县寻改曰永安晋复置溧阳县改永安曰永世属丹阳惠帝又分置平陵县与永世属义兴郡宋省平陵永世入溧阳隋开皇十八年省入溧水县唐武德三年分江宁溧水地复置属扬州九年属宣州乾元属升州州废还宣州光啔属升州〈地理沿革表〉
　　形胜茅山在句容县系第八大洞天又名句曲晋茅君得道于此中有万寿宫崇禧观玉晨观升伯宫升元观崇寿观华阳宫乾元观祠宇宫天圣观栖真观五云观抱元观清真观太平观　锺山在上元县系第二十一小洞天　良常山在句容县系第三十二小洞天　龙山在江宁县旧名岩山　蟹浦在城西北　桂岭在锺山之南　草堂周颙初隠居后出仕孔稚圭作北山移文假草堂之灵以讥之　松泉郡万宗泉　阳山有汤泉六穴　金城去城三十五里呉所筑　银湖在城南七十里　竹里山在句容县北　花林市去城三十五里　牛头山在江宁　龙尾山在句容　石城洞在城西　玉柱洞在句容　积金峰叠玉山衔珠山皆在句容　乌衣巷在秦淮之南有朱雀桥　千佛岭在景德栖霞寺　八功德水在钟山东　仙几山在句容东南仙人台在幕府山西〈舆地纪胜〉
　　人物晋纪聸薛兼入洛张华称为黄金　梁陶𢎞景号山中宰相　本朝樊若水献造浮桥渡江之计太祖用之　杨德逢号湖阴先生〈舆地纪胜〉
　　集壮哉帝王居〈曹植〉江南佳丽地金陵帝王州　飞甍夹驰道垂杨䕃御沟〈谢𤣥晖〉旗亭出御道游目暂回车〈庾肩吾〉南国更数世北湖方十洲天清华林苑日晏景阳楼〈张九龄〉地即帝玉宅山为龙虎盘金陵空壮观天堑静波澜𫟍方秦地少山似洛阳多古殿呉花草深宫晋绮罗初发临沧观醉栖征虏楼　龙盘虎踞帝王州帝子
　　金陵访古丘春风试暖昭阳殿明月还过𫛛鹊楼　台倾𫛛鹊观宫没鳯凰楼别殿思清暑芳园罢乐游　锺山抱金陵霸气昔腾发　朝来朱雀门暮宿白鹭洲鳯凰台上鳯凰游鳯去台空江自流呉宫花草埋幽径晋国衣冠成古丘〈李白〉山围故国周遭在潮打空城寂寞回淮水东邉旧时月夜深还过女墙来〈刘禹锡咏石头城〉朱雀桥邉野草花乌衣巷口夕阳斜旧时王谢堂前燕飞入寻常百姓家　潮满石城渚日斜征虏亭　玉山京口峻鐡瓮郡城牢　城台六代近豪华结绮临春事最奢万戸千门成野草只缘一曲后庭花〈刘禹锡〉还依水光殿更起月华楼〈李啇隐〉南朝四百八十寺多少楼台烟雨中〈杜牧〉虎丘踞西江锺山临北湖〈魏万〉𤣥武湖中玉漏催鸡鸣埭口绣𥜗回谁言琼树朝朝见不及金莲歩歩来〈李义山〉风回建邺秋归寺月满秦淮夜到船〈张承吉〉石燕拂云晴亦雨江豚翻浪夜还风〈许浑〉
　　本朝开宝八年克江宁改为升州天禧二年复为江宁府建康军节度治上元江宁二县建炎三年诏以潜藩改建康府绍兴七年驻跸明年置留守〈沿革表〉
　　集一气东南王斗牛祖龙潜为子孙忧金陵地脉何曾断不觉真人己姓刘〈朱存〉镇物高情济世才欲随猿鹤老岩隈山花处处红妆面仿佛如初拥骑来〈朱存咏东山〉峰多巧障日江远欲浮天　江令苍苔围故宅谢家语燕集华堂先生笑语江南事秪有青山绕建康〈东坡〉洲围淮口江形狭亭上石头月色多〈张环〉鱼上晩潮沙市合鸦啼寒树石城昏〈王琪〉猿惊鹤怨不知处虎踞龙盘空见山〈林蟠〉此君亭后青苍玉别后何曽寄一声想见秦淮堂下月西风吹浪拍堤平〈张文潜〉
　　饶州〈倚郭一　鄱阳外县五　馀干　浮梁　乐平　德兴安仁〉
　　江东路提刑司　都大提㸃坑冶司
　　郡号番阳　鄱江　楚东　呉州　鄱水　馀干州沿革星纪之次牵牛须女之分禹贡扬州之域春秋属楚后属呉战国属越后属楚秦属九江郡汉属豫章郡呉孙权置鄱阳郡梁増置呉州陈废呉州隋平陈废郡改为饶州大业复为鄱阳郡唐武德曰饶州天宝曰鄱阳郡属江南道〈沿革表〉
　　县沿革鄱阳本春秋楚国番邑呉取之秦曰番阳汉属豫章后汉番字加邑为鄱阳县呉置鄱阳郡又置广昌县晋以广晋为郡治鄱阳属焉梁省广晋县隋以鄱阳县为郡治唐武德复置广晋八年省入鄱阳　馀干本春秋越国西境干越地汉为馀汗县属豫章晋属鄱阳隋开皇九年去水存干名曰馀干唐属饶州武德四年分置玉亭长城二县寻复省之　浮梁本汉番阳县地唐武德四年析鄱阳置新平县八年省之开元复置名新昌天宝改名浮梁　乐平本汉馀汗县地东汉灵帝置县以南临安江北接平林因曰乐平呉为乐安县宋省之唐武德四年复置乐平县属饶州九年省之寻复置　德兴本唐乐平县地有银山上元二年置场监南唐因场置德兴县　安仁本汉馀汗县地本朝析置〈沿革表〉
　　形胜鄱阳湖本禹贡之彭蠡泽中有鄱阳山因以为名其湖绵亘数百里　鄱江水自鄱阳及浮梁馀干乐平三县水合为鄱江过城下入彭蠡湖　雪溪在安仁月岩在乐平　风穴在浮梁之鳯游岩　螺洲在鄱阳亦名鳖洲　龙溪在德兴亦名浮溪　玉岩在安仁虎岩之下　银山在德兴　琼圃在鄱阳县西内有琼花洪岩在乐平东北有天井岩风岩桐木岩冷水岩而
　　洪岩最著有石屋南北相通　尧山在鄱阳西尧时洚水避难者居之　玉石台在安仁北　琵琶洲在馀干南　莲花峰在浮梁又名五峰又名五花峰　梅花岩在乐平东有井有田有灶有池皆石也　万石岩在安仁　百花洲在鄱阳县东　石狮岭在安仁　玉马山在馀干　黄龙山在景德镇　白鹿山在鄱阳县东观音岩罗汉岩山人城皆在安仁　仙阁山在鄱阳县〈舆地纪胜〉
　　人物汉文翁宅在州东百里　晋陶侃鄱阳人后徙居浔阳　唐戴叔伦本润州人后于东湖卜居　皇朝彭汝砺言兵不可付中人神宗斥之汝砺拱立不动少间复言　弟汝方知衢州方腊陷城骂贼而死　程振死金人之祸谥节愍　王藻中兴入翰苑有龙溪集行于世　洪浩奉使北边不屈　赵善应合飬百口人无间言其子汝愚为国元勲〈舆地纪胜〉
　　集银生楚山曲金生鄱溪濵南人弃农业求之多苦辛〈白乐天〉饶阳因富得州名不谓农桑别有营日暖持箱依茗荚天阴把火入银坑江寒鱼动枪旗影山晩云和鼓角声太守能诗兼爱静西楼见月几篇成〈章孝标送张使君〉鄱阳盛事闻难比千里连连是稻畦山寺去时通水路郡图开处是诗题〈姚合送张使君〉芜城陌上春风别干越亭邉岁暮逢〈权德舆〉琵琶洲上人行绝干越亭中客思多〈施肩吾〉本朝开宝八年析馀干置安仁场端拱初升为县〈沿革表〉集馀水之干越之鄙筑基相对琵琶尾琵琶日日有秋声雁过洞庭风入苇〈梅尧臣〉庆朔堂前花自栽便移官去未曽开年年忆著成离恨只托春风管领来〈范文正〉楼殿冠崔嵬灵芝安在哉云飞过江去花落入城来〈前人题芝山寺〉朝渡滕溪霜落后夜过翚岭月明中〈王介甫〉云壑酿成千嶂雨风𬞟吹老一汀秋〈董颖〉一章免奏鸟衔茶惠及饶民几万家遗老至今懐德政为余谈此屡咨嗟〈李⿰题范文正祠堂〉风吹燕语落檐间底事惊回梦里闲说与旁人都未信杖藜携酒㸔芝山〈刘季孙〉
　　池州〈倚郭一　贵池外县五　青阳　铜陵　建德　石埭东流〉
　　江东路提举司
　　郡号池阳　齐山　秋浦　九华
　　州沿革呉地斗分野禹贡扬州之域春秋属呉战国属越后属楚秦属鄣郡汉为丹阳郡石城县地晋属宣城郡梁属南陵郡隋属宣城郡唐武德四年析宣州置池州贞观废之永泰元年复置通典作秋浦郡元和志作池阳郡五代地入呉杨氏后为南唐所有〈沿革表〉
　　县沿革贵池本汉丹阳郡石城县晋属宣城郡梁属南陵郡昭明太子以其水鱼美故封其水曰贵池隋开皇九年废石城入宣州南陵县十九年置秋浦县属宣州唐初置池州州废属宣州后复为池州治五代时呉杨溥改贵池县　青阳呉赤乌中置临城县属丹阳郡晋属宣城郡隋省入南陵县唐天宝元年析置青阳县属宣州永泰二年属池州光化元年属升州五代时呉属江宁府本朝改隶池州　铜陵本梁南陵县地唐析置义安县属宣州寻废义安为铜官南唐置铜陵县属江寜府本朝属升州寻改隶池州　建德本汉石城县地唐至德元年析鄱阳秋浦二县地置至德县属江州乾元元年属饶州永泰属池州五代时呉杨溥改今名石埭本汉石城县地吴初析置晋废之梁大同三年复置隋省入南陵唐永泰中析青阳秋浦置治古石埭城属池州　东流本汉豫章郡彭泽县地唐㑹昌初置东流场南唐置县属江州本朝改隶池州〈地理沿革表〉
　　形胜九华山在青阳县界　五松山在铜陵　齐山在贵池五里　叶山在铜陵　秋浦在提举司　葢山在石埭　桃源在建德　梅根莲峰皆在铜陵　碧云峰在青阳　紫霞洞在建德　白云洞在贵池　玉镜潭在秋浦　金碧洞在贵池　仲尼岩在建德又名水帘岩　葛仙坛在建德留山绝顶　待月溪即贵池迎春洞在建德　狮子峰燕儿峰金山宝山皆在铜陵〈舆地纪胜〉人物唐费冠卿登第母卒遂隠九华山　王季友及第归　顾云与杜荀鹤殷文圭同肄业九华　杜荀鹤有诗名自号九华山人　何澄粹号青阳孝子　金地藏新罗国王之子也隠于九华〈舆地纪胜〉
　　集千千石楠树万万女贞林山山白雕满涧涧白猿吟秋浦长似秋萧条使人愁　秋浦千重岭水车岭最
　　奇　寒水秋浦月肠断玉关情　妙有分二气灵山开九华〈李白〉弄水亭前溪飐灔翠绡舞绮席草芊芊紫岚峰伍伍〈杜牧〉况是昭明食鱼郡不妨闲掷钓璜钩〈杨文圭〉九㸃好山楼上画两行髙柳雨中烟〈罗隠〉
　　本朝开宝八年以升州青阳铜陵三县属池州太平兴国三年以江州东流县改属池州〈沿革表〉
　　江南东路
　　宁国府〈倚郭一　宣城外县五　南陵　泾县　宁国　旌德　太平〉
　　宁国军节度
　　郡号宣城　宛陵　宣州　宁国军
　　府沿革呉地斗分野星纪之次于辰在丑禹贡扬州之域春秋属呉战国属越后属楚秦属鄣郡汉初属江都元封三年为丹阳郡呉以丹阳郡为重镇晋徙丹阳郡于建邺而以其地置宣城郡隋改宣州后复为宣城郡唐武德曰宣州天宝曰宣城郡属江南道为宣歙观察治所五代时呉杨氏升为宁国军节度本朝升府〈地理沿革表〉
　　县沿革宣城本汉丹阳郡治宛陵县呉増置懐安县隋改宛陵曰宣城仍为郡治而省懐安入焉　南陵本春秋鹊岸地汉为丹阳之春谷县亦宣城县地东汉省宣城晋属宣城郡复置宣城县孝武改春谷为阳谷后省之梁于春榖置南陵县及南陵郡陈置北江州隋平陈州郡并废属宣城郡唐武德属池州州废改隶宣州泾县本汉丹阳郡之泾县陵阳县呉又増置安呉县晋属宣城郡成帝改陵阳曰广陵宋以泾安呉二县属宣城而省广陵隋省安呉入泾县唐武德置南徐州寻更名猷州八年州废改隶宣州　宁国本汉宛陵县地呉析置宁国县晋属宣城郡隋省入宣城县唐武德复置六年省之天宝又置　旌德本汉泾县地唐宝应二年析太平县置　太平本汉泾县地唐天宝十一年析当涂泾县置大历省之永泰复置〈沿革表〉
　　形胜黄山在太平县黄帝与浮丘仙炼丹于此　青溪在宣城　桂山在泾县　柏山在南陵　鳯山在泾县成周时鳯翔于此　凫山在旌德窦令君二女化青凫仙去　陵阳山在宣城有三峰　承流山在泾县窦子明隠于此　敬亭山稽亭山皆在宣城　照亭山在宛陵北　玉龙山在泾县形如半月　白鹤池在太平县仙坛侧〈舆地纪胜〉
　　人物晋瞿硎先生隠居宣城文春山　唐元处士　杨处士　皇朝邵拙有文曰庐岳集　凌䇿仕至中丞为时名臣　梅尧臣有文曰宛陵集　刘琦论王安石言行乖戾得贬　徐𪟝元祐党人　周紫芝有太仓稊米集〈舆地纪胜〉
　　集山积陵阳阻溪流春谷泉　云中辨江树天际识归舟〈谢朓〉渔浦南陵郭人家春谷溪〈王维〉相看两不厌只有敬亭山　稠叠千万峰相连入云去　溪流琴髙水石耸麻姑坛　锦石照碧山两边白鹭鸶　上有琴髙水下有陵阳祠　洗心句溪月清耳敬亭猿　两水夹明镜双桥落彩虹〈李白〉山宜谢公屐洲称柳家诗〈白居易〉
　　本朝乾道三年以孝宗潜藩升宣州为宁国府〈沿革表〉集晓渡藤溪霜落后夜过翚岭月明中〈王介甫〉江山谢守髙吟地风月朱公故里情〈晏元献〉晩楼明宛水春骑簇昭亭　仲蔚蓬蒿宅宣城诗句中〈山谷〉昭亭扶春入画㦸句溪洗月供吟杯〈郭祥正〉槛外长江练不收𥦗中列岫眉初印〈王元之〉
　　太平州〈倚郭一　当涂外县二　芜湖　繁昌〉
　　郡号当涂　芜湖　姑熟　于湖
　　州沿革呉地斗分野禹贡扬州之域春秋属呉战国属越后属楚秦属鄣郡汉初属江都后属丹阳晋以其地置宣城郡五代时南唐析置新和州又为雄远军本朝改平南军又改太平州〈沿革表〉
　　县沿革当涂本汉丹阳县地今有晋阳镇晋分置于湖县成帝以淮南当涂流民寓居乃侨立当涂县以治之又侨立淮南郡治于湖以当涂属焉南朝废丹阳隋废淮南郡及于湖县以当涂属丹阳郡唐武德三年置南豫州八年废之属宣州乾元属升州上元复属宣州南唐置雄逺军于此县　芜湖本汉丹阳郡芜湖县晋太康属宣城郡兴宁初为郡治宁康二年侨立襄垣县寄治芜湖后属淮南郡隋省入当涂县南唐析当涂复置属江宁府本朝初属宣州后属太平州　繁昌本汉春谷县地晋永嘉侨立繁昌县于此属淮南郡隋省入当涂南唐析南陵复置属升州本朝初属宣州后属太平州〈沿革表〉
　　形胜黄山在当涂浮丘翁牧鸡于此　青山在当涂谢朓筑室于山南　丹湖在当涂　龙山在当涂〈或云孟嘉落帽处〉鸣兹在芜湖　采石山在当涂其险甲于东南　浮丘山在繁昌一名隠玉山　望夫山在当涂有望夫石慈姥山在当涂有慈姥竹可为箫管　牛渚矶在当
　　涂北有燃犀浦　虎槛州在繁昌　荆山在芜湖卞和得玉之所〈舆地纪胜〉
　　人物唐陶大举与徐敬业战败之　皇朝郭祥正自号谢公山人　石待问蜀人卒于芜湖山谷书其墓曰有宋贤良方正九谪不悔自下劘上眉山石公之墓〈舆地纪胜〉集积水照赪霞髙台望归翼平原周逺近连汀见纡直〈谢朓〉宅近青山同谢朓门随碧柳是陶潜　海潮南去过浔阳牛渚由来险莫当横江欲渡风波恶一水牵连万里长〈李白〉星罗牛渚夕风退鹢舟迟〈浩然〉耒阳山下伤工部采石江边吊翰林两地荒坟各三尺却成闲解写君心〈杜荀鹤哭陈陶诗工部谓杜甫翰林谓李白〉
　　本朝开宝八年改平南军以芜湖繁昌二县属宣州太平兴国三年陞太平州治当涂县以芜湖繁昌二县改隶本州〈沿革表〉
　　集豺塘春水绿泱泱谢市烟深柳线长卷帽夕阳留不住好风将雨过梅塘〈沈存中〉石崩废井谢公宅龟仆断碣长庚坟　牛渚对峙凌歊台长江倒柱天门开有时浪止皓月满琉璃宇宙无纎埃帆墙隠隠鸟飞没渔歌细细天邉来〈郭祥正〉
　　信州〈倚郭一　上饶外县五　玉山　弋阳　贵溪　铅山永丰〉
　　郡号上饶　广信　灵山　玉溪　龙虎　饶江　铅山
　　州沿革呉地斗分野禹贡扬州之域春秋战国属越后属楚秦属九江郡汉属豫章郡呉以后属鄱阳郡唐乾元元年析饶州之弋阳衢州之常山玉山及建抚二州之地置信州后改曰上饶郡〈沿革表〉
　　县沿革上饶本秦鄱阳县地呉初置县晋省之宋复置属鄱阳隋省之唐武德复置七年省入弋阳乾元置信州复上饶县　玉山本隋东阳郡信安县地唐证圣二年析常山须江弋阳置玉山县属衢州乾元改属信州弋阳本汉豫章郡馀干县地呉分馀干东界立葛阳
　　县属鄱阳郡隋改弋阳属饶州唐乾元改属信州　贵溪唐永泰元年析弋阳置属信州　铅山本上饶弋阳二县地南唐初置场后升为铅山县　永丰本弋阳县永丰里之地唐乾元析上饶置属信州元和省为镇本朝复置〈沿革表〉
　　形胜玉山本名懐玉山其水为玉溪　铅山在县东北有宝山相连出铜　灵山在上饶有葛仙坛丹灶　仙岩在贵溪去龙虎山二里　云洞在州南　月岩在上饶西有穴空洞望之如月　鹅湖在铅山大义禅师道场山下数里有石泉色如碧玉　象山在贵溪陆荆门结庐其上　龙虎山在贵溪张道陵所居处　鬼谷山在贵溪第十五小洞天　灵鹫山在永丰有光相洞了头岩在弋阳　章岩在弋阳下有僧舍〈舆地纪胜〉
　　人物皇朝刘辉嘉祐抡魁　郑抡靖康知同州死于金兵赐愍节庙　张宪擢江东总管妖贼王则陷城死焉汪应辰绍兴抡魁　陈康伯绍兴名相〈舆地纪胜〉
　　集家在故林呉楚间冰为溪水玉为山〈戴叔伦〉地僻山深古上饶土风贫薄道程遥〈白乐天〉鹅湖山下稻粱肥豚阱鸡栖对掩扉　上饶多胜景樽酒不应同〈张濵〉
　　本朝淳化五年以宝丰镇为宝丰县景祐二年省之康定初复置庆历省入弋阳开宝以铅山县直隶京师后改属信州熙宁七年以永丰镇为县〈沿革表〉
　　集郭外流溪溪外山山峰长在白云间〈王右史〉水晶掣盘盂水莹产郊甸鸣筝斵桐梓雕节杂宝绚有药化铅铜方士多服炼〈梅尧臣〉大面山中采药回了头岩畔觅诗来〈陆放翁〉云洞㸔云坐月岩和月留原来是野叟强唤作知州〈徐俯〉
　　徽州〈倚郭一　歙县外县五　休宁　祁门　婺源　绩溪黟县〉
　　郡号新安　歙浦　古歙　黟歙　祁门
　　州沿革呉地斗分野星纪之次禹贡扬州之域春秋属呉战国属越后属楚秦属鄣郡汉属丹阳郡呉分置新都郡晋改新安郡隋平陈废歙州大业置新安郡唐武德曰歙州天宝曰新安郡〈沿革表〉
　　县沿革歙县秦时初置汉属丹阳郡呉孙权置始新县及新都郡晋太康改新安郡治始新县歙属焉南朝省始新入歙隋平陈废歙开皇复置属歙州　休宁本汉歙县地呉孙权分置休阳县属新都郡晋武帝改海宁县属新安郡隋开皇改为休宁属婺州大业置新安郡治此唐永泰分置归德县大历省之　祁门本汉黟县地唐代宗析黟县及饶川浮梁初置　婺源本呉休阳县地唐开元析置　绩溪本秦歙县地梁大通置梁安县后废之唐永徽分歙置北野县后改绩溪　黟县本汉旧县属丹阳郡晋属新安郡隋废之开皇十一年复置隶宣州十二年属歙州〈沿革表〉
　　形胜黄山在歙县旧名黟山有许君洞　赤岭在祁门北　祁山在祁门东北有乳泉　婺水绕婺源三面朱砂汤在黄山第四峰下　紫金山在歙县东　莲峰洞在婺源有大石室　芙蓉岭在婺源东　鳯凰山在歙县尝有鳯来集　翡翠岩在绩溪东北　石龙洞在休宁西　苍龙在婺源北　休宁西溪有四十七瀬小华山有三十六峰二十四洞〈舆地纪胜〉
　　人物唐萧瑀太宗赐诗云疾风知劲草板荡识忠臣汪华封灵济王庙忠显　皇朝谢泌荐王文正公旦查道性慈孝　吕溱宝元抡魁　黄葆光奏蔡京开僭拟之路得谪　朱松号韦斋晦翁先生之父　汪延美号汪长者　詹惠明其父鬬杀人乞以身代父罪〈舆地纪胜〉集桃花流水杳然去别有天地非人间〈李白〉南忆新安郡千山带夕阳断猿知夜久秋草助江长〈皇甫曽〉野云如火照行尘㑹渎溪邉去问津〈罗昭諌〉
　　本朝宣和三年改新安郡曰徽州〈沿革表〉
　　集春风吹起箨龙儿戢戢满山人不知〈朱韦斋〉黄山向晚入轩翠黟水含春绕郡流〈乔伍〉几处楼台皆枕水四周城郭半围山〈丘霁〉
　　南康军〈倚郭一　星子外县二　建昌　都昌〉
　　郡号康庐　星渚　星子　五老　汇泽
　　军沿革呉地斗分野禹贡扬州之域春秋战国属楚秦属九江郡汉属豫章郡晋分属浔阳郡隋属九江豫章二郡唐为江洪二州地五代为呉杨氏所有本朝置军〈沿革表〉县沿革星子本汉彭泽县地五代时呉杨氏为德化县之星子镇本朝置县　建昌本汉海昏县及艾县地属豫章郡东汉永元置建昌县中平置永修县又置新呉县建安又分置西安县晋改西安为豫章县永嘉省海昏县隋开皇省永修豫章新呉艾四县入建昌属洪州唐武德置南昌州又分置龙安永修新呉三县八年州废属洪州三县亦省入焉本朝置军以建昌来属　都昌本汉彭泽县地晋属浔阳郡唐武德五年置都昌县属洪州八年州废隶江州本朝置郡来属〈沿革表〉
　　形胜庐山去城北十五里系第八小洞天有石门山石井泉鸣鹤峰紫霄峰紫芝田铁船峰凌霄峰双剑峰三峡桥瀑布水五老峰九叠峰木瓜岩　彭蠡湖一名宫亭湖又名鄱阳湖在城东南　珠溪在都昌　玉涧在城北罗汉台下　鸡笼山在屏风山旁下有潮泉　鳯栖山在建昌　龟穴山在都昌　白鹿洞唐李渤所隠朱文公守南康为洞主　黄龙山去城三十里　凌云峰在城东　落星石在湖中有福星院　欧山在建昌欧岌先生得道于此　苏山在都昌昔道士苏耽居此〈舆地纪胜〉人物周武王时匡俗兄弟七人结庐隠居因号庐山晋翟道四世隠庐山号浔阳四隠　唐熊仁瞻母䘮庐墓侧旌表门闾　李渤隠居白鹿洞后徙少室　皇朝刘涣隠庐山欧阳公赋庐山髙以遗之其子恕著通鉴外纪　洪文甫六世义居旌表门闾〈舆地纪胜〉
　　集倚石攀萝歇病身青笻竹杖白纱巾他时画出庐山鄣犹是香炉峰上人〈白乐天〉轻烟冒庐峰飞湍洒星湾〈李德裕〉庐山东南五老峰青天削出金芙蓉九江秀色可揽结吾将此地云巢松〈李臼〉九星山下煎茶别五老峰头觅寺居〈张籍〉
　　本朝太平兴国三年置星子县七年置军属江西以洪州建昌县江州都昌县来属本军绍兴以南康改属江东〈沿革表〉
　　集三峡桥邉春见雪落星寺里暮闻钟〈蔡肇〉海兽擎山出彭蠡玉龙衔水下康庐〈胡致隆〉买山不问钱多少只对庐山第一峰〈呉鹗〉万顷波心露一拳不知星落是何年〈章得象〉岩岩匡俗先生庐其下宫亭水所都北辰九阙隔云雨南极一星在江湖　月明如昼九江水天静无云五老峰〈山谷〉五老髙闲不入城闲轩肯就使君迎坐中莫㸔闲賔客物外新成六弟兄〈苏子由〉
　　广德军〈倚郭一　广德外县一　建平〉
　　郡号桐源　桐川　桐汭
　　军沿革呉地斗分野禹贡扬州之域春秋属呉战国属越后属楚秦属鄣郡汉属丹阳郡晋属宣城郡梁置大梁郡又改陈留郡隋废郡属宣州南唐属升州本朝置军〈沿革表〉
　　县沿革广德汉鸿嘉二年以为广德国封中山靖王之后晋置广德县梁置郡治此又分置石封县隋废郡改石封为绥安而省广德入焉属宣城郡唐至德改绥安为广德属宣州南唐属升州本朝置郡治此　建平本广德县之郎歩镇本朝置县〈沿革表〉
　　形胜桐源山在军南八十里　桐汭水在广德西五十里　灵山泉石甲于一军　祠山在军西五里有张王祠　军治三峰拱其前溪流枕其后民淳事简号为江东道院〈舆地纪胜〉
　　人物皇朝张介隠居城北　何大圭年十八魁南宫李彭年以父母没于兵火蔬食终身旌表门闾　倪涛议燕云事左迁有诗文号阳凌集〈舆地纪胜〉
　　本朝太平兴国四年置广德军治广德县端拱元年以广德之郎歩镇为建平县〈沿革表〉
　　集一川花柳拥雕栏浓绿浮空四面山〈李参政〉茶煮鸦山雪满瓯〈梅荀诗鸦山在县南九十里〉我有集仙经始在劳君一到为重修〈集仙亭在横山梅荀所建后王涣守广德公以诗送之云〉














　　记纂渊海卷十
<子部,类书类,记纂渊海>

　钦定四库全书
　　记纂渊海卷十一　　　　宋　潘自牧　撰郡县部
　　江南西路
　　江州〈倚郭一　徳化外县四　徳安　瑞昌　湖口　彭泽〉定江军节度　江西路安抚司　沿江制置司
　　郡号浔阳　九江　定江　彭泽　盆城　敷浅　湖
　　口　湓浦　定江军
　　州沿革斗牛之分禹贡荆扬二州之域春秋吴楚之境战国楚地秦九江郡地汉庐江豫章二郡地吴庐江武昌二郡地晋惠帝置浔阳郡初治豫章成帝移地寻阳兼置江州隋大业改九江郡唐江州浔阳郡属江南道五代为吴杨氏之地南唐李氏陞奉化军节度〈沿革表〉县沿革徳化本汉庐江郡浔阳县又豫章郡柴桑县吴浔阳属蕲春郡柴桑属武昌郡晋复属庐江永兴以二县置浔阳郡咸康中自豫章徙江州治此义熙省浔阳入柴桑县梁又立汝南县隋废汝南柴桑二县立浔阳县开皇改曰彭蠡大业改湓城唐武徳复曰浔别析置湓城寻废之南唐改今名　徳安本汉豫章郡历阳县地又云柴桑县地晋属鄱阳郡南朝省之五代吴顺义七年置徳安县　瑞昌本汉柴桑县地唐建中置赤乌场 --（‘昜’上‘旦’之‘日’与‘一’相连）南唐置瑞昌县　湖口本汉浔阳县地唐武徳湖口镇南唐升为县　彭泽本禹贡彭蠡泽之西汉置彭泽县属豫章晋永嘉属浔阳郡元帝又置上甲县义熙省之宋省彭泽后复置梁置太康郡隋平陈郡县并废置龙城县开皇复曰彭泽唐武徳置浩州又置乐城县八年州废属江州〈沿革表〉
　　形胜庐山在徳化县山之南即南康军　濓溪在州南以周茂叔隠居得名有书院　大孤山在徳化县　小孤山在彭泽县　龙溪在徳化　龙泉在庐山　鹤问湖在徳化西　蛾眉洲在彭泽县东　柴桑山在徳化西南　梧桐岭在瑞昌东南　石鼓山在徳安西北石钟山在湖口　玉峰洞在瑞昌　金阙岩正对天子阵　彭蠡湖在徳化县东〈舆地纪胜〉
　　人物晋陶侃周访为友　陶潜著五柳先生传以自况周续之刘遗民与陶潜为浔阳三隠　唐元结自号瀼
　　溪浪士　皇朝周敦頥本道州人后隠居濓溪上　李受李东之告老英宗命朝士赋诗送之时以比汉二疏义门陈氏在徳化县太宗曰真良臣也　陈兢十四
　　世同居〈舆地纪胜〉
　　集攀岩照石镜牵叶入松门三江事多往九𣲖理空存〈灵运〉浪生湓浦千层雪云起炉峰一炷烟〈来眀〉庐峰连刻削湓浦带萦纡〈刘禹锡〉楼阁宜宾客江山入好诗　大江寒见底康山青倚天深夜湓浦月平旦庐峰烟〈乐天〉湓浦逺横帘幕外庐山清落酒杯中〈李白〉欲识九回肠断处浔阳逺水九条分〈元微之〉
　　本朝江州旧属江东路绍兴改隶西路陞定江军节度〈沿革表〉今上移置帅司扵此兼沿江制置〈邸报〉
　　集山为匡仙传旧姓溪因廉士得清名愿持一勺去南海直使贪泉千古清〈穆杰〉浔阳欲归田彭泽先解绶有琴何必弦无诗不言酒秋黄篱下菊春绿门前柳〈前人题靖节诗〉夜泊浔阳宿酒楼琵琶亭畔荻花秋云收鸟没事已往月白风清江自流〈王安国〉
　　隆兴府〈倚郭二　南昌　新建外县六　奉新　丰城　分宁　武寜　靖安　进贤〉
　　郡号南昌　豫章　洪都　丰城　镇南　洪井　章
　　郡
　　府沿革斗分野又云星分翼轸禹贡扬州之域春秋楚东境吴西境战国属楚秦九江郡地汉淮南国分置豫章郡晋元康兼置江州治此后移治武昌浔阳隋平陈废郡置洪州大业复为豫章郡唐曰洪州天宝曰豫章郡为江南西道采访使治所咸通陞镇南军节度南唐改南昌府曰南郡〈沿革表〉
　　县沿革南昌本秦九江郡南部汉髙帝置为郡治东汉置县陈分置西昌县隋开皇改南昌为豫章县大业复名南昌后废之唐武徳置南昌县置孙州六州复置豫章县后州废省南昌宝应改豫章曰锺陵贞元又改南昌　新建本东汉南昌县地陈分置西昌县大业废之唐武徳五年复置属孙州八年州县并废本朝置新建县　奉新本汉海昏县地东汉置新吴县隋省入建昌唐永淳复置南唐改为奉新县　丰城本南昌县地吴分置富城县属豫章郡晋太康改富城曰丰城梁改属巴山郡隋省之开皇复置广丰县后避讳复为丰城唐改曰吴皋寻复故　分宁本汉豫章郡艾县地东汉建安分置西安县隋省艾县入建昌唐贞元析武宁置分宁县　武宁本海昏艾县地东汉建安中孙权分置西安县晋太康改豫宁县隋省入建昌唐长安复置武宁县景云改豫宁宝应复今名　靖安本东汉建昌县地唐广眀分置靖安县五代吴杨氏废为场南唐复置进贤本汉南昌县地晋武帝分置锺陵县隋废之唐武徳复置八年废为进贤镇入南昌本朝升为县〈地理沿革表〉形胜滕王阁在城西唐髙祖子滕王元婴所建　潘公园本宋齐丘园潘修真建清逸楼号一郡之胜　西山在新建县西大江之外许吴真君上升之处系第十二小洞天　南山在分宁县　东湖在郡东南　凤山在分宁多灵草　龙湫在丰城有石可琢砚　剑池在丰城　铁柱子在城南许真君铸以镇蛟龙　风雨山在南昌　日月湖在进贤北　冷暖水在分宁西二泉相去数尺　玉隆观在新建县界旧名逰帷观　金锺湖在天宝洞上　投书渚在石头渡即殷洪乔投书处磨剑池在分宁东许真君磨剑扵此〈纪胜〉
　　人物汉徐稚字孺子陈蕃在郡特设一榻礼之　晋许真君名逊斩蛟而升天　吴真君名猛师事许君飞升唐谢小娥嫁段居正死扵盗小娥能报雠见唐书列
　　女传　本朝陈恕号真塩铁使其子执中　赵庶眀宝元间上书言赵元旻必叛　黄亚夫生子庭坚号山谷先生　潘淳师事山谷自称谷口小隠〈纪胜〉
　　集南昌城郭枕江烟漳水悠悠浪拍天芳草绿遮仙子宅落花红衬贾人船〈韦庄〉城楼枕南浦日夕顾西山丹井今犹在洪崖乆不还〈张曲江〉洪崖枕上秋月明野客枕底漳江清蓬壶宫阙不可梦一一入楼归雁声〈陈陶〉云归洪井枚柯敛水下漳江气色麄〈罗隠〉滕阁丹青倚漳江碧玉奔〈杜牧〉
　　本朝军额因唐隆兴元年以潜藩升隆兴府太平兴国六年析南昌县置新建县与南昌分治崇宁二年升进贤镇为县〈沿革表〉
　　集南昌为郡好楼阁枕江湄地暖春生早山寒日下迟〈陈尧佐〉千里名城楚上逰　穴劔龙藏匣池仙羽作裳分野遗荆俗经纶属汉疆蒲轮徐孺子锦幄许旌阳〈王介甫〉剑芒冲夜气阁影动秋涛〈司马温公〉
　　贛州〈倚郭一　贛县外县九　宁都　兴国　信丰　雩都瑞金　㑹昌　石城　安逺　龙南〉昭信军节度　江西路提刑司
　　郡号章贡　贛水　贡山　彭水　聂都　昭信军南康郡
　　州沿革星纪之分禹贡扬州之域春秋百越地战国属楚秦九江郡地汉豫章郡雩都贛县地东汉孙䇿置庐陵郡地属焉吴孙皓置庐陵南部晋太康置南康郡元康属江州宋为南康国齐以后复为郡隋废郡置䖍州大业复曰南康郡唐为处州属江南道后为南康郡五代地入吴杨氏及南唐李氏后唐陞昭信军节度〈沿革表〉县沿革贛县汉初置属豫章东汉孙䇿属庐陵吴为南部都尉治又置平阳县晋置南康郡更平阳曰平固宋属南康国后省平固为镇隋改贛县曰南康县为䖍州治大业复名贛　宁都本汉贛县地吴置揭阳县宝鼎改阳都县晋改宁都属南康郡后省之宋复置宁都大眀析置䖍化县后省之隋改宁都曰䖍化本朝复曰宁都　兴国本汉贛县地本朝析置　信丰本汉贛县地隋为南唐县地唐永淳分置南安县天宝改今名　雩都汉髙帝置县属豫章郡东汉末属庐陵郡吴属庐陵南部晋属南康郡宋复省之隋复置属䖍州　瑞金本汉雩都县地唐天祐置瑞金监南唐陞县　㑹昌本汉雩都县地本朝析置　石城本汉贛县地唐为䖍化县地五代吴杨氏置场南唐陞县　安逺本汉雩都县地梁大同置县属南康郡隋省入雩都唐贞元复置属䖍州　龙南本汉南野县地晋为晋安县属晋安郡隋废之五代吴杨氏置龙南场南唐陞县〈沿革表〉
　　形胜章贡二水合为贛水　崆山在二水间又名崆峒山郁孤台在其南　望阙台在其北　皂盖楼白鹤台在左右　廉泉在光孝寺　灵湖在兴国之清徳乡玉房山在贛县又名赤石山有玉房琼室　金精山洞中有金床玉枕　龙翕穴在贛县昔有女道士丘氏上升　马祖岩在贛县马祖禅师栖扵此　金鸡山在雩都　金鲫池在州〈舆地纪胜〉
　　人物唐锺绍京繇十代孙工书世号小锺性孝　王奇能诗真宗赐第有诗云不拜春官为座主亲逢天子作门生　孙立节不肯为条例司属官　谢陟眀母䘮未葬邻屋失火恸哭卧柩上里人共舁以免　曾准知公安县火烧民居准以身捍之而风返火灭　胡野为𭒀州教授死扵冦难赠奉议郎　尹天民升贡上庠学舎称为尹夫子〈舆地纪胜〉
　　集贛石三百里沿洄千嶂间沸声常浩浩溅势亦潺潺〈孟浩然〉石城夸窈窕花县更风流〈李义山〉
　　本朝军额仍旧绍兴改贛州改䖍化县复为宁都县太平兴国八年以敛江镇置兴国县析九州镇置㑹昌县宣和中改龙南县曰䖍南绍兴复旧〈沿革表〉
　　集翠峰郁然起惟此山独孤筑台山之巅郁孤名以呼穷江足楼阁危压斗牛墟贛山绕左右庾岭前﨑岖望阙址其后北向日月都〈赵清献〉章川贡川结襟带梅岭桂岭来朝宗〈山谷〉日丽崆峒晓风酣章贡秋〈东坡〉贛水雨已涨廉泉春未流〈同上〉
　　抚州〈倚郭一　临川外县四　崇仁　宜黄　金谿　乐安〉江西路提举司
　　郡号临川　临汝　金谿　灵秀　峨峰　石廪州沿革星纪之分禹贡扬州之域春秋吴境战国属楚秦九江郡地汉豫章郡南昌南城县地吴分置临川郡梁属临川巴山二郡隋置抚州大业曰临川郡唐属江南道五代吴杨氏升为昭武军节度后属南唐本朝为抚州削军额〈沿革表〉
　　县沿革临川本汉南昌县地东汉永元置临汝县吴孙亮扵此置临川郡又分置西平县晋改西平为西丰梁分北境置定川县隋置州改临汝为临川省西丰定川入焉　崇仁本汉南城县地东汉临汝县地吴置巴丘县属庐陵郡又置新建县属临川郡梁改巴丘为巴山及置巴山郡隋郡县俱废置崇仁县属抚州　宜黄梁初置县属巴山郡隋省入崇仁县唐武徳复置八年废之本朝开宝中伪唐以宜黄场置县　金谿本临川县地五代后周置金谿场本朝陞县　乐安本崇仁县地本朝析置〈沿革表〉
　　形胜灵谷在州东南为江南名山　峨峰在临川有书院　玉笥山宝盖山俱在崇仁　金谿水铜斗山灵秀山皆在金谿　卧冰池在城东乃王祥卧冰之所　试茗泉在翠云院鳌头山象眼山皆在乐安　凤台山在宜黄　华盖山在崇仁号江南绝顶〈舆地纪胜〉
　　人物五代乐史初仕江南后归朝举进士尝编寰宇纪皇朝晏殊七岁属文仕至相谥元献　王安石封荆
　　国公　王安国荆公之弟也与兄议论不合　邓考甫应诏上书言新法必乱天下　欧阳澈建炎与陈东伏阙上书极言时事为时相诬陷被诛　李泰伯以文学名扵时　复斋陆九龄象山陆九渊皆有学行名世〈纪胜〉集铜陵映碧涧石磴泻红泉〈谢灵运入华子冈〉
　　本朝开宝四年平江南削昭武军额淳化五年以金谿场置县绍兴十五年析崇仁置乐安县〈沿革表〉
　　集古郡饶风光名园号金柅〈黄符〉翠帷管弦三市晓画堂烟雨五峰秋〈曽开〉
　　吉州〈倚郭一　庐陵外县七　吉水　安福　太和　龙泉永新　永丰　万安〉
　　郡号吉水　庐陵　庐水　安成　龙须　吉阳州沿革星纪鹑尾及斗牛女翼轸之次禹贡扬州之域春秋百越地战国属楚秦九江郡汉豫章郡地东汉末孙䇿分置庐陵郡吴宝鼎又置安成郡隋二郡俱废置吉州大业为庐陵郡唐武徳置吉州天宝曰庐陵郡属江南道五代初属吴杨氏后入南唐〈沿革表〉
　　县沿革庐陵属汉豫章郡东汉永元置石阳县隋改石阳曰庐陵为吉州治所废西昌入太和县　吉水吴初置吉阳县属庐陵郡隋省入庐陵南唐置吉水县一云本朝初置　安福本汉豫章郡安平县及长沙国安成县东汉永元改安平为平都吴置安成郡治平都而安成属焉晋改安成曰安复隋废郡改安复为安成省平都入焉开皇又改安复属吉州寻改安福唐武德置隶州安福隶焉七年州废属吉州　太和本汉豫章郡庐陵县地东汉末置庐陵郡改曰西昌吴又置东昌县隋省东昌改西昌为太和属吉州唐武徳置南平州八年州废属吉州　龙泉本汉庐陵县地吴置新兴县属庐陵郡晋改曰遂兴隋省入太和五代吴杨氏析太和什善镇置龙泉场后周升为县　永新本汉庐陵县地吴置永新县属庐陵郡宝鼎属安成郡隋省入太和唐武徳复置属南平州后省之显庆复置属吉州　永丰本汉庐陵县地吴置兴平阳城二县属庐陵郡晋改阳城曰阳丰梁以兴平属巴山郡隋省二县入庐陵本朝置永丰县　万安本汉庐陵县地吴为新兴县地五代吴杨氏龙泉县地南唐置万安镇本朝陞县〈地理沿革表〉形胜东山在城东南　西峰在城西南　南山在吉水西北　东湖在安福东南　日冈圎广如日月冈状若偃月在吉水县相距五里　仁山在郡西　义山在太和一名玉山　文溪在太和西　武溪与文溪相对金山在龙泉西北　银山在县东二山为龙之角又山顶二塔为双笔　登科岭在太和西北　折桂山在龙泉县东　化龙池在龙泉览翠阁〈舆地纪胜〉
　　人物皇朝欧阳修以文章道徳髙天下自号六一居士刘沆相仁宗首请立储嗣　彭思永抗疏极论张尧
　　佐董端逸称白须御史　欧阳询靖康上书极论割地事死扵金兵　葛敏修元符上书言邪佞坐废扵家萧汝士知长汀县不奉行新法以疾求解职而去　杨邦乂骂敌而死谥忠襄赐褒忠庙额　胡铨上书斥王伦秦桧孙近得谪自号澹庵居士　杨万里诚斋先生周必大孝宗时名相自号平园老叟〈舆地纪胜〉
　　本朝至和元年以报恩镇置永丰县熙宁四年陞万安镇为县宣和三年改龙泉曰泉江县绍兴元年复旧名〈沿革表〉
　　集为爱江西物物佳作诗长向北人夸青林霜日换枫叶白水秋风吹稻花酿酒烹鸡留醉客鸣机织苎遍山家〈欧阳〉异时黄鲁直尝赋青原诗今日青原山名与星斗垂　庐陵地控䖍与洪孤城斗绝吴楚东〈同上〉鹭洲盘地轴螺浦泻天津　江阔吞章贡原长接广闽〈王庭圭〉义山山下有灵泉泉号聪眀自古传四百年中三出相不才何幸继前贤〈刘沆〉金陵与庐陵俱有白鹭洲相望万里江中同一水流〈徐俯〉
　　江南西路
　　袁州〈倚郭一　宜春外县三　萍乡　分宜　万载〉
　　郡号宜春　袁江　康乐　安成　宜阳　袁山　仰山　锺山
　　州沿革斗分野星纪之次禹贡扬州之域春秋吴地战国属楚秦九江郡地汉豫章郡宜春县地吴安成郡地隋开皇置袁州大业曰宜春郡唐为袁州属江南道天宝曰宜春郡五代初属吴杨氏后属南唐李氏〈沿革表〉县沿革宜春汉属豫章郡吴宝鼎后属安成郡晋改宜阳县隋复置宜春为袁州治　萍乡本汉宜春县地吴置萍乡县属安成郡隋开皇属袁州　分宜本汉宜春县地本朝析置　万载本髙安县地吴黄武中置阳乐县晋太康改康乐属豫章郡南朝省之唐武徳五年复置阳乐县属靖州八年州废省入髙安五代吴顺义元年置熟载县属洪州南唐属筠州本朝改隶袁州〈沿革表〉形胜西有卢氏弋林东有彭氏钓渚　袁山在州东北昔髙士袁京居之　谢山在万载县北谢贡君飞升之处　震山在州东　仰山在州南髙耸万轫不可登陟只可仰观　雷塘在州东北柳集有雷塘祷雨文　风洞在分宜　银山在万载　锺山在州东　温泉距州南三十里可熟鸡卵　寒泉在萍乡东　罗霄山杨岐山在萍乡　盘龙山在州南有蟠龙寺　望凤山在州西北　马鞍山鸡笼山皆在州东　玉溪洞在城外半里　银山洞在万载县西　鸣玉池在州治之西　卓剑泉在万载县西　九曲水在城南　百丈山在宜春〈舆地纪胜〉
　　人物黄绾廖洪以孝行着　杨鸿袁福以义门显　彭云郑谷进退合道　卢肇黄颇文章著名〈宜春志序〉
　　集莫以宜春逺江山在胜逰〈韩集〉地小州狭赋税及时民安吏循闾里无事〈前人袁州谢上表〉水与荆巫接山通邬郢长〈刘长卿〉秀水东奔彭蠡泽萍川西注洞庭波〈袁皓〉故里仙才若相问一春攀桂两重枝〈唐易重登第内庭再选又中作〉
　　本朝雍熙元年以宜春安仁镇置分宜县开宝八年以万载隶袁州宣和改曰建成绍兴复故名〈沿革表〉
　　集只今头上半儒冠谁肯公庭弄舌端试问毛锥将底用夺标他日万人㸔〈汪应辰〉湿湿岭云生竹箘冥冥江雨熟杨梅〈王介甫〉
　　瑞州〈倚郭一　髙安外县二　上髙　新昌〉
　　郡号髙安　八叠　飞山　锺口　斜口　黄蘖州沿革斗分野禹贡扬州之域春秋吴地后入越战国楚地秦九江郡地汉豫章郡建城县隋属洪州唐武徳五年置靖州七年改米州又改筠州八年州废属洪州五代地入吴杨氏南唐复置筠州本朝避讳改今名〈沿革表〉县沿革髙安汉髙帝置建成县后汉灵帝分置上蔡县吴又置阳乐县晋太康元年改上蔡为望蔡阳乐为康乐隋废望蔡康乐入建城属洪州唐置靖州改建城为髙安县州废属洪州南唐置筠州治此　上髙本髙安县上髙镇南唐升元中以镇为场属洪州保大十年升为县　新昌三国时吴置宜丰县晋属豫章郡太元末废县梁复置隋开皇废入建城唐属髙安县地本朝置新昌县〈沿革表〉
　　形胜西岭北岭在新昌东北皆为奇观　龙冈在州西凤山在郡北　锦江在州南　金石在上髙县学前
　　深潭中　濯湖在新昌许真君濯衣处　热泉在髙安生物投之即烂　琴岭在髙安县南上有仙人足迹剑池在州圃后李仙磨剑之池　浮云山在髙安张惠感冲举之地　飞霞山在髙安西吴真君炼丹处　黄凤岭在上髙县西　白象石在髙安西南昔王子乔驾白象来逰象化为石　龙化山在州西上蔡门外　鸡鸣峰在髙安　炼丹井磨剑池在郡治后圃　燃石出髙安以水灌之则熟着鼎其上可以熟物　炭石出髙安色黑碎之如炭〈舆地纪胜〉
　　人物晋黄辅有髙行其子仁览师许真君得仙　唐廖洪父母亡捧土为坟结草庐居敕旌表门闾　宋练数世同居旌表门闾　曹渭姚旦应八行科　蔡经国词学廉茂科　晏庭俊陈化成陈友直熊能军谋宏逺科黄子淳眀法科　李思元应贤良科　卢肇唐状元沈郴以才名惊世　易延庆以徳行称　皇朝赵师
　　眀及子彦若相继为内相〈舆地纪胜〉
　　本朝宝庆二年以御名改曰瑞州太平兴国三年以髙安监歩镇置新昌县〈沿革表〉
　　集惟瑞为州夙号江西之道院贯蜀之水允为锦里之主人〈李刘回瑞守启〉案牍稀疏意自闲　郡庭十日无断决〈子由〉建昌军〈倚郭一　南城外县三　南丰　新城　广昌〉
　　郡号旴江　建武　军山　麻姑　南城
　　军沿革斗分野星纪之次禹贡扬州之域春秋吴南境战国属楚秦九江郡地汉豫章南城县地吴孙亮分置临川郡治南城晋改南城曰新城东晋复旧隋废郡置抚州大业曰临川郡唐复置抚州南唐置建武军本朝改今名〈沿革表〉
　　县沿革南城汉髙帝分豫章南境置县属豫章郡吴属临川郡又置永城县隋省入南城属抚州大业属临川郡唐属抚州武徳五年分置永城东兴二县七年省之南唐为建武军治所　南丰吴太平二年置县属临川郡隋废入南城唐景云复置先天省之开元又置属抚州本朝来属　新城绍兴八年分南城县初置　广昌绍兴八年析南丰县南境初置〈沿革表〉
　　形胜南山在南丰县南一名军山　南潭在南丰县南台之下䜟云南潭沙上南丰出相　麻姑山在南城西南有仙都观系第二十八小洞天　仙人岩在南城中有仙骨存焉　仙人峰在广昌　五藏岩与仙人岩相对　双秀峰在广昌东　百丈岭在南丰　九曲水在新城　伏虎洞在南城之南　飞鸢岭在新城之东丹霞洞在麻姑山西　白云山在新城　金龙潭在麻姑山上　金龟湖在五藏岩上〈舆地纪胜〉
　　人物皇朝曾致尧数上书言事太宗奇之其第五子易占生孙巩布　吕南公好为古文自号灌园先生　蔡柟以诗著江西宗𣲖自称云壑道人　朱轼少从曾子固学有子三人入太学取髙第　邓温伯从李泰伯学后入玉堂〈舆地纪胜〉
　　集愿学麻姑长不死时观沧海变桑田　建昌江水县门前立马教人唤渡船忽似逺年归蔡处草风沙雨渭河边〈乐天〉云盖青山龙卧处日临丹洞鹤归时〈刘禹锡〉本朝太平兴国四年改建武军为建昌军淳化二年以抚州南丰县改隶本军髙宗初置新城广昌二县〈沿革表〉集军垒近仙山麻姑第三谷灵运诗亦存鲁公记可读〈杨尧臣〉麻姑岧嶤青挿天瀑布奔腾千仭悬星坛突兀倚绝壁平原太师有铭镌〈曾宏父〉
　　临江军〈倚郭一　清江外县二　新淦　新喻〉
　　郡号渝水　新喻　淦水　玉笥
　　军沿革吴地斗分野禹贡扬州之域春秋属吴战国楚地秦九江郡地汉豫章郡建城新淦二县地吴安成豫章二郡地隋豫章宜春庐陵三郡地唐属洪吉袁三州五代初属吴杨氏后入南唐李氏本朝置军〈沿革表〉县沿革清江本汉建城新淦二县地唐武徳改建城为髙安置靖州改米州又改筠州寻废之南唐析髙安新喻新淦地扵萧滩镇置清江县属洪州保大属筠州本朝置军治此　新淦本汉豫章县新淦县隋废庐陵郡唐属吉州本朝置军来属　新喻本汉豫章郡宜春县地吴置新喻县宝鼎属安成郡隋开皇郡县并废十八年置县属袁州本朝置军来属〈沿革表〉
　　形胜阁皂山在新淦县北为神仙之收馆山形如阁山色如皂　玉笥山在新淦县南为第十七小洞天　宝林山在新淦南有天长寺　龙冈在城南　象山在新淦县南　黄金山黄金水皆在新淦县西南　碧玉池在玉笥山上〈舆地纪胜〉
　　人物五代陈乔南唐枢使建康不守死焉朝廷诏改葬邓佑擢童科弟吉三礼科因改所居为扬名乡双秀
　　里　皇朝孙冕擢第甫及引年拂衣归九华　刘式自江南入朝历华要长子立本特㫖出身次立言立徳立礼相继登第　刘敞有公是集行扵世弟攽与温公同编通鉴有公非集行扵世　孔延之孔子四十七世孙登庆历第　萧贺与其弟贯贲同登祥符进士从侄注亦登第与侬智髙战有功　李大有宣和末兴勤王之师　李邈死金国谥曰忠壮〈舆地纪胜〉
　　本朝淳化三年置临江军治清江县以吉州新淦袁州新喻改属焉〈沿革表〉
　　集葛峰相对为文笔萧水回环当墨池〈李与〉涪翁句摘江山胜赵令亭髙星斗寒　万叠逺山青未了一江流水意无穷〈同上〉水似人清光滴眼山随天逺翠浮眉〈杨林〉长教眼对葛峰碧便觉胸如楚泽宽　摘出涪翁诗里画展开贺老鉴中秋〈同上〉
　　兴国军〈倚郭一　永兴外县二　大冶　通山〉
　　郡号磁湖　阳新　富川大冶
　　军沿革分野界扵吴头楚尾之间禹贡扬州之域春秋战国楚地秦南郡地汉江夏郡地吴属武昌郡隋属鄂州大业属江夏郡唐属鄂州本朝析鄂州置军〈沿革表〉县沿革永兴本汉江夏郡鄂县地吴孙权改鄂县为武昌别置阳新县为武昌郡东晋析置永兴县隋改阳新曰富川省永兴入焉十八年改富川曰永兴属鄂州本朝置郡治此　大冶本唐鄂州武昌县地天佑为青山场本朝置大冶县初属鄂州后属兴国军　通山本永兴县地南唐置县属鄂州本朝置军来属〈地理沿革表〉形胜瑶山在大冶县有醉吟窝　玉洞在永兴荆山观旁是卞和取玉处　㑹仙岩在通山县　朝真洞在通山县东北　凤栖岩在永兴　龙鬬岩在通山县九宫山之后　大泉洞在大冶县东西二洞相对　大城山在通山张平子隠此　九宫山在通山县西南　千仭山武昌记云其山髙万丈　黄龙洲在富池大江中白雉山在大冶县〈舆地纪胜〉
　　人物皇朝有吴中复仁宗书铁御史三字赐之兄几复弟嗣复聨名登第子立礼为御史直言不避有父风烈弟则礼应贤良科　盛子充亲䘮庐墓乡曲称孝〈舆地纪胜〉集西塞长云尽南湖片月斜〈薛能〉西塞山前白鹭飞桃花流水鳜鱼肥〈张志和〉
　　本朝太平兴国二年析鄂州永兴县置永兴军三年改兴国军干徳五年以鄂州武昌县青山场 --（‘昜’上‘旦’之‘日’与‘一’相连）置大冶县太平兴国置军以鄂州大冶通山二县改隶本军绍兴四年废通山县为镇属永兴五年复置〈沿革表〉
　　集溪上青山三百叠快马轻衫来一抹倚山修竹有人家横上青泉知我渴〈东坡〉满目江山富一堂公馀身在水云乡〈王十朋〉眼中十里是烟波天遣江山助子多自是玉堂挥翰手不应此处乆懐坡〈前人题懐坡亭〉看尽吴头楚尾山不嫌心似鸟知还可怜樽爼登临处正在烟霞杳霭间酒甲江南聊可醉山横楚尾恨无诗〈周紫芝〉富川置治
　　湖山中胜气环聚称清雄　富川郡治居髙闲万顷平湖几案间〈陶山泰〉
　　南安军〈倚郭一　大庾外县二　南康　南安〉
　　郡号大庾　上㳺　上犹　南野
　　军沿革星纪之分禹贡扬州之域春秋百越地战国楚地秦九江郡地汉豫章郡地吴属庐陵南部晋属南康郡及庐陵郡隋南康郡地唐䖍州地五代地入吴杨氏后属南唐李氏本朝置军〈沿革表〉
　　县沿革大庾唐神龙元年析南康县初置属䖍州本朝置军治此　南康本汉豫章郡南野县地吴析置南安县属庐陵南部晋改南康县属南康郡南野属庐陵郡宋改南康曰贛县南野亦属南康郡后省为南野镇复改南康县唐属䖍州本朝置军来属　南安本南康县地五代吴杨氏置上㳺场 --（‘昜’上‘旦’之‘日’与‘一’相连）南唐升为上㳺县属䖍州本朝置军来属后改今名〈沿革表〉
　　形胜梅岭即大庾岭其上多梅秦守五岭此其一也又上犹县一岭亦曰梅岭　谷山在县东上有池水有五色鱼　风洞在上犹风出其中　月谷在上犹　石障山白鹤岭在大庾县东有蔡仙井　青龙冈在大庾东北　玉枕山在郡正北盖主山也　石笋峰在上犹龙凤山上犹之主山有龙凤飞舞状　双鹤山在大庾西南有神龙居之人溷其井龙化双鹤飞去　卓锡泉放钵石在大庾云封寺〈舆地纪胜〉
　　人物皇朝何大正为上庠三杰之一　田辟号大隠居士子侄登第及得恩者凡七人　杨大明亲䘮庐墓三年蓄鸡司晨为狸所捕越夕狸震死〈舆地纪胜〉
　　集折梅逢驿使寄与陇头人江南无所有聊赠一枝春〈陆凯寄范晔〉回头渐觉长安逺有意须令瀚海清〈李白〉
　　本朝淳化元年置南安军治大庾县以䖍州南康上犹二县改隶本军嘉定改上犹为南安县〈沿革表〉
　　集创得幽亭近岭梅绿阴名好称仙才四边山色檐头出一带泉声竹里来〈王汉谋题绿阴亭〉两州南北䕶梅关尽日人行石壁间　路当岭表初通处地占江西最上头〈章颖〉诗人尝说岭头梅往往春风自此来我到岭头都不见空将春梦又空回〈张无垢〉岭云夏变梅蒸早越贾秋藏桂蠹多〈刘均〉
　　淮阳东路
　　扬州〈倚郭一　江都外县一　泰兴〉
　　淮南节度　淮东安抚司制置司
　　郡号江都维扬 --（‘昜’上‘旦’之‘日’与‘一’相连）　淮海　南兖　䢴沟　广陵　吴州州沿革斗牛之分星纪之次禹贡扬州之域春秋属吴越战国属楚秦九江郡广陵郡汉初为荆国后又为江都又为广陵国东汉为广陵郡三国魏为重镇别置寿春为扬州后吴取之东晋青兖二州都督镇此宋置广陵郡文帝兼置南兖州北齐改东广州陈复曰南兖州后周改吴州隋改为扬州改寿春旧扬州为寿州大业为江都郡唐武徳曰南兖州七年曰䢴州九年曰扬州属淮南道天宝曰广陵郡至徳为淮南节度乾元复曰扬州五代初为扬行宻所据后李氏取之周显徳中又取之〈沿革表〉
　　县沿革江都本秦广陵县汉为广陵国之江都县广陵县宋改广陵为江阳县北齐置广陵江阳二郡隋扵江都为郡治废广陵郡改广陵县曰䢴江大业复曰江阳为江都郡治后省入江都唐为扬州治贞观复置江阳县后改广陵本朝省入江都　泰兴本汉临淮郡海陵县地五代时南唐析置泰兴县属泰州本朝改属扬州〈沿革表〉
　　形胜𤓰州在江都南海濵云祖逖击楫之地　花市在开眀桥之间　平山堂在大眀寺侧　镇淮楼在南城上　大铜山在江都西北吴王濞铸钱之所　大仪镇在州西北　戏马台在广陵　鬬鸡台放萤苑见牧诗茱萸滩在江阳东北　玉蕊花在后土祠王元之更
　　名琼花〈舆地纪胜〉
　　人物后汉刘瑜举贤良方正　魏陈琳太祖爱其才尝苦头风读琳所作翕然而起曰此愈我病　隋来护儿平陈封荣国公　唐来济护儿之子也泣諌立武后得贬　李善注五臣文选其子雍号为书簏　李彦博广陵达士　皇朝徐铉与韩熙载齐名弟锴编方舆记晏孝广女为敌所得二十年卒不能犯敌人皆义之孙洙举贤良　李易进士第一名〈舆地纪胜〉
　　集故人西辞黄鹤楼烟花三月下扬州孤帆逺影碧空尽惟见长江天际流〈李白〉雄藩本帝都逰士多俊贤夹河树郁郁华馆十里连　雄藩镇楚郊地势郁岧嶤〈韦应物〉落花逐流水共到茱萸湾　寒潮落𤓰歩秋色上芜城〈刘长卿〉芜城西眺极沧流漠漠春烟暗树楼𤓰歩早潮吞建业䔉山晴日照扬州〈独孤及〉日落龙门外早潮𤓰歩前后王何以鉴前王请㸔隋堤亡国树〈白乐天〉二十四桥
　　眀月夜玉人何处教吹箫　秋风放萤苑春草鬬鸡台〈杜牧〉广陵实佳丽隋季此为京八方称辐辏五达如砥平〈权载之〉取履桥边啼鸟唤钓璜溪畔落花初〈李徳裕〉入郭楼台出郭船红楼日日柳年年君王忍把平陈业只换雷塘数亩田〈罗隠题炀帝陵〉
　　本朝熙宁五年省广陵县入江都干徳三年移镇泰兴县扵柴墟镇属泰州宣和四年来属绍兴初属泰州十二年复来属〈沿革表〉
　　集二十四桥千歩柳春风十里卷珠帘〈韩忠献〉上连牛斗参天阔下带江淮据广平〈石圭〉野无佩犊子府有骑鹤仙扬州云液却如酥〈东坡云液酒名〉东南淮海维扬州国士无
　　双秦少㳺〈黄鲁直〉栋宇髙眀古寺间尽收佳处入雕栏山浮海北青螺逺天转江南碧玉寛　照海旌幡秋色里激天鼔吹月眀中〈秦少㳺〉江淮天设险星斗地分维〈尤袤〉
　　真州〈𠋣郭一　扬子外县一　六合〉
　　淮东转运司
　　郡号仪真　迎銮　白沙　建安
　　州沿革斗牛之分星纪之次禹贡扬州之域春秋属吴战国楚地秦属九江郡汉广陵国地东汉广陵郡地三国属魏宋属广陵郡南兖州北齐属广东州周属吴州隋初属扬州后属江都郡唐属扬州南唐以永贞县地置迎銮镇本朝置建安军后改真州〈沿革表〉
　　县沿革扬子本汉江都县地唐永淳析置扬子县属扬州后改永贞县本朝来属后改旧名　六合本春秋楚之堂邑汉为临淮郡堂邑县东汉广陵郡三国初属魏后属吴晋元康置堂邑郡安帝改置秦郡后又别立尉氏县北齐兼置秦州后周改曰方州改郡曰六合隋废郡改尉氏为六合县省堂邑入焉大业州废属江都唐武徳分置石梁县属方州贞观州废省石梁以六合属扬州本朝来属〈沿革表〉
　　形胜六合即定山也旧名六峰曰寒山曰狮子曰双鸡曰芙蓉曰髙妙曰石人山有三泉曰虎跑曰真珠曰白鼍　独山在竹镇　三山在竹镇曰巴山曰麝香曰盘石　横山丫山方山在扬 --（‘昜’上‘旦’之‘日’与‘一’相连）子县三山鼎峙　娥眉山在六合东北　玛瑙涧在灵岩山　灵岩山在扬子县西灵湖堰在州南　长芦寺旧在长芦镇后徙扵滁口
　　山之东　芳草涧在六合县〈舆地纪胜〉
　　人物陈吴眀彻决策北征大破齐师　皇朝蔡嶷魁天下不肯与蔡京通谱　陈次升为给事中蔡京除参政力驳词头　刘湜其子大中仕至执政以议和不恊补外　淮南三善士皆在真州之扬子曰杜君徐君征君集维舟至长芦日送烟云髙摇扇对酒楼把袂持蟹螯〈李白〉骏马淮南客归时引望新江声六合暮楚色万家春〈韩翊〉
　　本朝干徳三年扵扬州永贞县之迎銮镇置永安军雍熙二年以永贞县来属大中祥符六年改为真州改永贞为扬子县属焉至道二年以扬州六合县来属〈沿革表〉集潮落淮风怒不收升州一日到真州多情杨柳能青眼底事风涛亦白头〈彭汉〉涛翻鹭羽连天白山叠屏风到海清〈刘敞出长芦口〉江淮一郡㑹〈司马公〉金山只隔水特复听晨钟〈颖濵〉水归𤓰歩小船下秣陵多〈梅尧臣〉
　　泰州〈倚郭一　海陵外县一　如皋〉
　　淮东路提刑司提举司
　　郡号泰兴　海陵　吴陵　如皋
　　州沿革斗牛之分星纪之次禹贡扬州之域春秋属吴战国属楚秦九江郡地汉临淮郡地晋属广陵郡安帝分置海陵郡隋废郡属江都郡唐武徳置吴州七年废之属扬州唐末杨行宻立海陵制置院南唐升为泰州〈沿革长〉
　　县沿革海陵属汉临淮郡东汉省之晋复置属广陵郡安帝置海陵郡隋废郡属江都唐武徳改县曰吴州七年州废复故名南唐置泰州治此　如皋本汉广陵郡地晋安帝置宁海如皋二县隋省如皋入宁海属扬州唐太和析海陵五乡置如皋场属扬州南唐升为县属泰州〈沿革表〉
　　形胜凤凰台在扬子城南昔有凤凰集此　凤凰池在资福院　鸡雀湖在海陵东　金牛池在妙智观前罗浮山在海陵泽薮中望之如浮　天目山在海陵有双井相对蒋之奇扵井中得金龙玉璧三十六　七星井八字桥在城内　九十九湾在如皋又名逰龙河〈纪胜〉人物皇朝许元其孝弟著扵三世　胡瑗以布衣召论乐为湖学教官学者尊之为安定先生　王维熙当侬智髙叛时官吏坐弃城当死者数十人维熙悉奏免之子觌两以论时事得谪安置　周麟之中词科班冠玉笋〈纪胜〉
　　本朝集唐世碑犹在髙丽鼔半穿〈范文正题圣果院〉一学许周查三仕周陈唐　东南沧海郡幕府清风堂徳星一㑹聚直有千载光〈范文正〉境土连江徼人家压海隅〈曾致尧〉更无尘土当轩起只有松萝绕槛生〈前人咏清风楼〉沙鹭窥吟榻风蝉入坐隅〈前人咏芙蓉楼〉云昏迷𠉀馆树缺辨江潮〈前人咏望京楼〉香粳吹熟泰州红苣甲莼丝放箸空〈陆㳺〉
　　通州〈倚郭一　静海外县一　海门〉
　　郡号静海　横江　海门　崇州　崇川
　　州沿革星土分野历代地理并同泰州南唐置静海制置院周世宗克淮南陞静海军寻改通州〈沿革表〉
　　县沿革静海周世宗析海陵之东境置县　海门周世宗以东州镇置县〈沿革表〉
　　形胜琅山本名狼山在静海有五山相连属又名五狼山　军山在海江之际　紫石岩在狼山　绿漪亭在郡治　南布洲旧是大海其中涨沙后为布洲场今为金沙场　东布洲旧是海屿因布机流至沙上得名布洲夹在静海县南潮势如箭激〈纪胜〉
　　人物皇朝呉及仁宗时擢为諌官　姚原道仕至吉州守黄鲁直志其墓　张日用见郑獬奇之即妻以女獬果魁多士张次山日用之子也包孝肃公荐扵朝　崔泾号放生公〈纪胜〉
　　本朝天圣元年改通州曰崇州明道二年复故〈沿革表〉集通为州极淮之南矩江海之濵其地舄卤而瘠无丝粟之饶其民苦窳而贫有鱼盐之利〈朱彦海山楼记〉濒海江南通闽越北通齐鲁民以鱼盐为业〈俞授能奏札〉门外海涛奔铁骑槛前山背拥金鳌〈陈博古题海山楼〉狼山五峰奇下压淮堧郡中有佛图居沿巅数百仭〈赵清献〉海腹藏吴楚天枢转斗牛夜分惊日浴潮落见鲸逰〈齐唐〉郡僻山尤逺尘喧与世违水横观雁度天静见龙归〈吴及〉一线横大江千螺簇层峦空外飞鸟没烟中片帆还〈蒋之奇逰狼山〉初日光㣲天尚瞑暮潮声落地先秋〈姚辟登县楼〉
　　亳州〈倚郭一　谯县外县七　城父　䝉城　鄼　蕲县临涣　虹县　灵壁〉
　　集庆军节度
　　郡号沛国　豫州　䝉城　谯郡
　　州沿革禹贡豫州之域春秋属陈楚战国属宋秦砀县地汉沛郡地东汉沛国兼豫州刺史治魏置谯郡元魏兼立南兖州后周改亳州隋复为谯郡唐曰谯州贞观更名亳州属河南道天宝曰谯郡乾元复曰亳州〈沿革表〉县沿革谯县春秋焦夷地谯即焦也汉为谯县属沛郡东汉为豫州治魏置郡元魏置小黄县及陈留郡以谯为亳治隋改小黄曰谯县　城父本春秋焦夷地夷即城父也汉为城父县属沛郡东汉属汝南郡晋属谯郡宋曰浚仪隋改曰城父五代后梁改为焦夷后唐复故䝉城本汉山桑县属沛郡东汉属汝南郡魏属谯郡
　　元魏置涡州及涡阳县兼置南谯郡梁改涡州曰西徐州东魏曰谯州隋废郡改涡阳县为肥水大业改曰山桑属谯郡唐属亳州天宝改今名　酂梁置睢州扵竹邑隋废竹邑入符篱属彭城郡唐置州治焉　蕲县本秦县名汉为沛郡蕲县及龙亢县东汉属沛国晋属谯郡宋为郡治齐为北谯郡元魏改蕲曰蕲城梁置蕲郡北齐复置州又扵龙亢置龙郡隋废郡复为蕲县省龙亢入焉属彭城郡唐属宿州临涣梁置临涣郡北齐废郡隋属谯郡唐武徳置北谯州贞观废之属亳州后改属宿州　虹县本汉沛郡虹及夏丘县东汉虹县属沛夏丘属下邳晋后皆废之北齐复置夏丘县及郡兼置潼州后周改州为宋州县曰晋陵隋州郡并废复曰夏丘属下邳郡唐武徳置仁州又析夏丘置虹县六年省夏丘贞观州废属泗州元和改属宿州　灵璧本虹县地本朝析置〈地理沿革表〉
　　形胜嵇山在临涣县〈地理志〉睢水在灵壁县项羽破汉军扵灵壁东睢水为之不流〈项羽传〉
　　集去年冬来此主人与余有故哀其穷居余扵符离睢上〈韩文公与孟东野书〉
　　本朝大中祥符七年以临涣县属亳州天祐元年复属宿州元祐七年陞灵壁镇为县〈沿革表〉
　　海州〈倚郭一　朐山外县三　懐仁　沭阳　东海〉
　　郡号东海　朐山　郯郡　琅琊　龙沮　曲阳州沿革禹贡徐州之域春秋鲁东境战国属楚秦属薛郡后分为郯郡汉改郯为东海郡东汉置徐州宋侨立青冀二州梁置南北二青州后入元魏东魏立海州隋废郡大业废州为东海郡唐武徳复曰海州属河南道天宝曰东海郡乾元复为海州〈沿革表〉
　　县沿革朐山本秦朐县地汉属东海郡宋省之梁置招逺县元魏复为朐县又置琅琊郡后周郡县俱名朐山隋为东海郡治唐属海州武徳置龙沮曲阳县八年省入　懐仁本汉东海郡祝其利成二县宋省二县梁置南北二青州治此东魏置义塘郡及懐仁县隋废郡属东海郡唐武徳时改置新乐县六年改新乐曰祝其八年省入懐仁　沐阳本汉东海郡厚丘县宋省之梁置潼阳郡东魏改曰沐阳郡及置懐文县后周改沐阳郡隋大业臧君相据此为沐州唐武徳置厚丘县八年省为镇沐阳县总章属泗州咸亨来属　东海本汉琅琊郡贛榆县地东汉属东海郡晋废贛榆县宋置东海县及郡又侨置青州元魏改海州废县立临海镇置广饶县后周复置东海县隋开皇废东海县及郡仁寿改广饶曰东海属海州唐武徳置环州并置青山石城贛榆三县八年州废省三县以东海来属五代省入朐山为东海监〈沿革表〉
　　形胜秦东门在朐山县海上　羽山在懐仁县禹贡曰䝉羽舜殛鲧扵此〈沿革表〉祝其在懐仁县一名夹谷孔子扵此却莱人兵〈见左传〉郁州山在东海县一名苍梧山俗传自苍梧徙来上有南方株木　郁林在东海县四面环海齐田横所保也〈沿革表〉
　　本朝开宝三年复以东海监为东海县〈沿革表〉
　　泗州〈倚郭一　临淮〉
　　郡号徐国　泗水　下邳　临淮　徐城
　　州沿革禹贡徐州之域春秋属徐战国属吴秦泗水郡地汉临淮郡地东汉下邳国地兼置徐州晋属临淮郡元魏属下邳郡梁置髙平郡又置济阴郡隋废郡属泗濠二州后以泗州为下邳郡唐曰泗州属河南道天宝为临淮郡〈沿革表〉
　　县沿革临淮本春秋徐国汉临淮郡下相僮二县地晋省僮县后下相亦废梁置髙平郡东魏又置髙平县隋改髙平县曰徐城本朝建隆三年省徐城入临淮县〈沿革表〉
　　淮南东路
　　滁州〈倚郭一　清流外县二　来安　全椒〉
　　郡号永阳　全椒　滁阳　临滁　滁城　滁上　清流
　　州沿革吴地斗分野禹贡扬州之域春秋属吴战国属楚秦九江郡地晋淮南郡地宋置新昌郡梁置南谯州北齐改郡为临滁后周改曰北谯隋废郡改南谯曰滁州废属江都唐武徳复滁州天宝曰永阳郡乾元复曰滁州属淮南道
　　县沿革清流本汉全椒县属九江郡晋属淮南郡元魏置顿丘县及新昌郡北齐为南谯州治隋开皇改滁州废郡为新昌郡后改曰清流大业州废属江都唐置滁州治此　来安本汉九江郡全椒县地隋江都郡清流县地唐景隆析置永阳县属滁州后改名来安　全椒本汉九江郡全椒阜陵二县地晋属淮南郡后废阜陵梁置北谯县及郡北齐改县曰临滁后周复曰北谯隋开皇废郡改县曰滁水大业复曰全椒属江都〈沿革表〉形胜金山在清流县西　醉翁亭在琅琊山欧阳公作记　茶仙亭在琅琊寺曾肇作记　琅琊山在清流有琅琊洞　玻璃泉又名六一泉　真珠泉在幽栖庵前逰者抚掌则泉若跳珠　紫薇泉在琅琊山旧名幽谷乌山在来安　白石洞在全椒有石如观音　黑龙
　　山在全椒山巅有黑龙寺　玉溪即滁水也　花山在全椒县北　菱溪在清流　白鹤洞在醉翁亭东　卧龙山在全椒有卧龙庵　回马岭在醉翁亭南　桃花洞在清流　梅子山在来安　偃月洞在龙蟠山　归云洞在琅琊山〈纪胜〉
　　人物唐邢文伟以直諌东宫著名　皇朝张洎南唐人太祖朝为参政　吴蔚为临淮尉青苖法行蔚施行得宜民以不扰　茅革五子登科　徐徽自号独山居士编滁阳历集　茍与龄䘮母庐墓有草芝瑞旌表门闾〈纪胜〉集古国群舒地前当桐柏关烟绵江上雨稠叠楚南山〈司空曙〉吏散阁门掩鸟鸣山郡中　数家砧杵秋山下一郡榛荆寒雨中〈韦苏州〉
　　本朝集环滁皆山也其西南诸峰林壑尤美望之蔚然深秀者琅琊也山行六七里渐闻水声潺潺而泻出乎两峰之间者酿泉也峰回路转有亭翼然临扵泉上者醉翁亭也作之者谁山之僧曰智仙也名之者谁太守自谓也〈欧公醉翁亭记〉淮边永阳郡人物自熙熙〈王元之〉琅琊山色绕城池　醉卧懐嵩楼　腊月滁州始觉寒年丰岁暮郡斋闲官供好酒何忧雪天与新诗合㸔山　连袤复岧嶤峰峦驾泬寥流名自东晋积翠满南谯〈前人咏琅琊山〉弊邑亦何有青山绕城楼石丑骇溪怪水奇瞰龙湫滁山殊绝滁水深空岩悲风夜吹林山溜白玉垂清琴一写万仭源莫寻　滁阳幽谷抱山斜我凿清泉手种花故事流𫝊父老说世人今作画图夸〈欧阳公〉琅琊倚天色苍翠逊泉落石声玲珑〈富郑公〉夜雨暗添西涧水春风开遍北楼花〈曾肇〉庶子泉寒澄雅思阳冰篆古足清心〈刘渭〉
　　淮安军〈倚郭一　山阳外县二　盐城　淮阴〉
　　郡号山阳　淮阴　射阳　楚州
　　州沿革星纪牵牛之分禹贡扬州之域春秋战国属楚秦九江郡地汉属临淮郡广陵国东汉广陵郡下邳国地晋为临淮广陵二郡东晋为重镇安帝置山阳郡元魏置淮阴郡东魏改为淮州隋开皇立楚州大业属江都郡唐武徳曰东楚州八年曰楚州属淮南道天宝曰淮阴郡乾元复曰楚州后唐陞顺化军节度后废之〈沿革表〉县沿革山阳本汉临淮郡射阳县东汉下邳国后属广陵晋置山阳郡改射阳曰山阳县隋置楚州大业属江都臧君相窃据曰东楚州唐去东字以山阳县属焉盐城本汉临淮郡盐渎县东汉属广陵晋安帝改盐陵郡北齐置射阳郡陈改曰盐城郡隋开皇废郡属江都郡大业盗韦彻据之置射州及射阳安乐新安三县唐武徳收复废其州县复置盐城以隶焉南唐割属泰州淮阴本汉临淮郡淮阴县东汉属下邳郡晋广陵郡
　　治元魏置淮阴郡东魏改淮州北齐置懐恩县后周改寿张隋改淮阴后州省县入山阳唐乾封复置属楚州〈沿革表〉
　　形胜紫极宫在城尝有神仙留题　白水塘在淮阴邓艾所修　金牛冈在山阳　铁柱冈在盐城北　桃花浪在山阳永丰村　杏花村在望云门外　捍海堰在盐城南　射阳湖在山阳县东南　茶坡在山阳　蓼涧在淮阴〈纪胜〉
　　人物汉韩信淮阴人今县东有漂母家信所寄食也枚乘枚皋并淮阴人　陈容隋臧洪为东郡丞袁绍杀洪容死之　三国歩隲代陆逊为丞相犹手不释书王粲与建安七子之数　皇朝苏师旦与侬智髙战死赠光禄卿　徐积从胡瑗学谥节孝处士　张耒从东坡学　刘晟以气概名乡里为叛臣刘晏所杀　卫抃精扵历术〈纪胜〉
　　集山阳郭里无潮野水自向新桥鱼网平铺荇叶鹭鸶闲歩稻苖〈李嘉祐〉家在枚皋旧宅边竹轩晴与楚墙连芰荷香透垂鞭袖杨柳风横闻笛船城碍十洲烟路鹤寺临千顷夕阳川〈赵嘏〉楚泽雪初霁楚城春欲归淮清变寒色逺树含清晖　万顷水田连郭秀四时烟月应淮清〈刘梦得〉
　　本朝开宝九年以盐城县还属楚州〈沿革表〉宝庆以逆全之乱降楚州为淮安军〈邸报〉
　　集云梦何须伪出逰遭谗尤得故乡侯平生萧相真知己何事偏同女子谋〈张耒题淮阴庙〉良将未得用几人能赏音恩难忘一饭报肯惜千金旧俗喜出胯后时空愧心至今重风义庙食配淮阴〈杨杰题漂母祠〉
　　宝应州〈倚郭一　宝应〉
　　郡号安宜
　　州沿革星土分野历代地理并同淮安军宝庆三年以䝉国进宝玺诏年榖屡丰雨旸时若可谓受宝之应其以宝应县陞宝应州〈邸报〉
　　县沿革宝应本汉宝陵国平安县东汉属广陵郡魏邓艾筑石鳖城以营田晋省平安县宋置安宜县梁置阳平郡及陈筦郡隋废郡属江都郡唐武徳以县置沧州州废属楚州上元以获定国宝十三枚改元宝应因改县名本朝宝庆置州治此〈沿革表〉
　　形胜云山在城西南百二十里有龙潭　箕山在城东六十里　兰亭院在城东王野村　白水陂在州西八十里邓艾所立　白马湖在州北十五里　石鳖城在县西八十里　得宝冈女尼真如所居也按神宝记云真如忽见皂衣引见天帝出宝授之令达扵天子肃宗疾甚召代宗立为皇太子曰今天赐宝获扵楚州天祚汝也即日以宝应纪年云　金钗涧在城西　射阳阜东临射阳湖〈舆地纪胜〉
　　本朝集雪楼当日动清寒渭水梁山鸟外看闻说徳宗曾到此吟诗不敢倚栏干〈雍陶〉半升浊酒试莼羮贱买鱼虾已厌烹浅水依蒲有船过淡烟笼月更人行〈吕本中〉
　　髙邮州〈倚郭一　髙邮外县一　兴化〉
　　郡号髙沙　广业　承州　䢴州
　　军沿革分野同扬州禹贡扬州之域春秋吴地战国楚地秦九江郡地汉属广陵国东汉属广陵郡晋属临淮郡宋属广陵郡梁置广业郡后改神农郡隋废郡属扬州大业属江都郡唐属扬州五代地入吴杨氏后入南唐后周取之本朝置军〈沿革表〉
　　县沿革髙邮秦初置县汉属广陵吴省之晋复置属临淮郡宋属广陵郡梁分为竹塘三归二县隋属扬州本朝置军治焉　兴化本汉临淮郡海陵县地五代吴杨氏置兴化县属扬州南唐属泰州本朝来属〈沿革表〉形胜孤山在兴化县东南　五湖离城六十里　七里湖离城二十七里　千人湖在兴化　绿杨湖在城南三十里　黄蒲堰在兴化　捍海堰在兴化　平淮堰在髙邮李吉甫所筑〈舆地纪胜〉
　　人物皇朝崔希甫者有文武才号重金御史　孙正臣孙辛老号孙龙图　乔执中与孙辛老秦少㳺齐名号曰三贤　秦观字少㳺习制科有文号淮海集弟秦觌有诗名〈纪胜〉
　　集九陌黄尘乌帽底五湖春水白鸥前〈山谷〉吾乡如覆盂地据扬 --（‘昜’上‘旦’之‘日’与‘一’相连）楚脊环以万顷湖粘天无四壁　髙邮西北多巨湖累累相贯如连珠〈秦少㳺〉一川风雨髙邮夜玉麈清谈画鹢州〈曾子固〉三十六湖水所潴其间尤大为五湖中间可以置邮戌隠然髙阜如覆盂〈蒋颖叔〉一州斗大君休笑国士秦郎此故乡〈杨诚斋〉
　　招信军〈倚郭一　盱眙外县二　天长　招信〉
　　郡号盱眙　龟山　泗口
　　军沿革鹑尾星纪之次女牛之间禹贡扬州之域春秋吴地战国楚地秦属九江郡汉属临淮郡东汉属下邳国三国魏地晋属临淮郡义熙置盱眙郡宋徙置南兖州梁属兖州魏又置盱眙郡北齐废郡属淮州陈置北谯州寻废之周复为郡隋废郡属扬州大业属江都郡唐武徳置西楚州八年废之属楚州五代初入吴后入南唐周取之本朝置军〈沿革表〉
　　县沿革盱眙秦初置县汉属临淮郡为都尉治东汉属下邳国晋置盱眙郡北齐复为县属淮州周复为郡隋为盱眙县属江都唐初属西楚州领一县八年属楚州光宅改建中县寻复故名后属泗州本朝初属楚州后来属　天长本汉广陵国广陵县地隋江都郡六合髙邮县地唐天宝置千秋县属扬州寻更名天长南唐置建武军周平江淮改雄州　招信本汉临淮郡淮陵县后汉属下邳国晋属临淮郡宋改睢陵县侨置济阴郡北齐徙徐州治此改池南县陈复为睢陵周改招义县隋废郡大业改化眀县属锺离郡杨益徳窃据又置济阴郡唐武徳析置睢陵县属濠州寻改化眀曰招义省睢陵贞观省济陵入招义属濠州〈沿革表〉
　　形胜东山在郡治东　东溪在都梁山东五里　龟山在盱眙禹锁水神巫支祁处　驴湖在天长　玉环山在招信县　玻璃泉在第一都山之下　宝积山在郡南与都梁山相接　三台山在招信县南　五台山又名龟山　三石洞在报恩寺后三洞相连　九头山在城南有九丘　七眼泉在古离宫之西南有流杯池〈舆地纪胜〉
　　人物汉武渉项羽使之说韩信　三国陈矫相魏文帝宋王彭父母䘮为人作砖以葬　皇朝杨玠老举孝
　　廉不就　朱寿昌有孝节　刘位靖康中率众勤王集养䝉分四渎习坎奠三荆徙帝留馀地封王表旧城〈骆賔王〉
　　本朝以泗州盱眙县属楚州干徳还泗州绍兴十二年属天长军寻置盱眙郡治此绍定间北国守将合纳买住来降诏改为招信军〈邸报〉我太祖初平江南改雄州为天长军治天长县至道二年废军属扬州建炎复陞军绍兴废属扬州十二年又升军寻废为县属盱眙军干徳元年以濠州招义县属泗州太平兴国改招信县绍兴改隶盱眙军〈沿革表〉
　　集红尘欲碍龟山出白浪空分汴水来〈王介甫〉清淮浊汴争强雄龟山下閟支祁宫〈苏子由〉东风淮声鸣万古山头孤塔藏烟雾　尘埃可洗忧可豁待我一勺玻璃泉疑是盱眙郭门外月眀帆席过清淮〈张耒〉云收雁塔初晴影月照龟山午夜光〈周邠〉七眼泉邉无一念一襟披尽晩来风〈吴拭〉肠断龟山离别处夕阳孤塔自崔嵬〈秦少㳺〉亭耸东南第一山登临身在白云间市楼斜日红髙下客艇轻波绿往还〈王渥〉
　　涟水军〈倚郭一　涟水〉
　　郡号厹犹　襄贲　金城
　　军县沿革禹贡扬州之域汉临淮郡厹犹县地东汉省厹犹县宋东海郡及襄贲县扵此后魏为海安郡废郡改襄贲县为涟水属东海郡唐武徳以县置涟州并金城县贞观州废省金城以涟水属泗州总章属楚州咸亨复属泗州后又属楚州〈沿革表〉
　　本朝太平兴国三年建涟水军熙宁五年废军以县属楚州元祐二年复置军〈沿革表〉




　　记纂渊海卷十一
<子部,类书类,记纂渊海>

　钦定四库全书
　　记纂渊海卷十二　　　　宋　潘自牧　撰郡县部
　　淮南西路
　　庐州〈倚郭一　合肥外县二　梁县　舒城〉
　　保信军节度　淮西路安抚司制置司转运司
　　郡号合肥　庐江　肥水　南豫　徳胜军　保信军州沿革吴地斗分野禹贡扬州之域春秋舒国徐取之楚又取之战国属楚秦九江郡地汉庐江九江二郡地魏为扬州治晋淮南庐江二郡地宋齐为庐江郡梁置汝阴郡又改南豫州寻改合州隋开皇改庐州大业为庐江郡唐属淮南道后唐改长兴陞昭顺军节度周改保信军〈沿革表〉
　　县沿革合肥本汉九江郡合肥县晋属淮南郡梁改汝阴县及置汝阴郡隋废郡改合肥县置庐州治焉　梁县本汉浚遒县属九江郡晋属淮南郡东晋改慎县东魏置平梁郡陈改梁郡隋废郡以慎州属庐州　舒城本春秋舒国楚灭之汉置庐江郡治舒县晋后废县唐开元析合肥庐江置舒城县〈沿革表〉
　　形胜潜山州治所据　巢湖〈详见地理部湖类〉龙潭在梁县治后　鹊岸在舒城春秋吴人败楚扵此　金城河在合肥西　金沙滩在藏舟浦　铁索涧金斗城皆在合肥三角山在舒城　四顶山在合肥东南　桃城镇在
　　舒城县北　花家城在舒城西旧名竹子市　龙舒山在舒城有龙舒水　龙眠山鹿起山在舒城　金牛山在合肥　金鸡潭在舒城〈舆地纪胜〉
　　人物范增为项羽谋臣　文翁化巴蜀好文雅　左慈有神术　吴周瑜破曹操扵赤壁　晋陶侃惜分阴唐万敬儒三世同居两赐旌表　皇朝马亮漕西川王均反主将诛戮得亮救免者千数　包拯守本州不少屈法天下号曰包家　李公麟博学好古〈舆地纪胜〉
　　集胜境天然别精蓝入画图一山分四顶三面瞰平湖〈罗隠〉
　　本朝孝宗朝以御名改慎县为梁县〈沿革表〉
　　集沃壤欲包淮甸尽坚城尤抱蜀山回柳塘春水藏舟浦兰若秋风教弩台　晴湖列逺岫万叠来骏奔横入小蜀冈金友依玉昆　肥川胜赏冠他州浦口扬 --（‘昜’上‘旦’之‘日’与‘一’相连）舲得俊逰梅雨正肥江国路𬞟风未破洞庭秋〈朱服〉蜀山回出千螺秀肥水长萦一带回犹合金城藏后浦不惟铜雀起楼台　花岛可怜春自媚柳洲遥觉月微眀〈郭祥正〉
　　无为军〈倚郭一　无为外县二　巢县　庐江〉
　　淮西路提刑司提举司
　　郡号庐江　居巢　巢州
　　军沿革星土分野历代地理并同庐州本朝置军〈沿革表〉县沿革无为本汉庐江郡襄安县梁改蕲县隋复为襄安属庐江郡唐为巢县本朝析置无为县为军治　巢县本古南巢地春秋群舒之邑汉为庐江郡居巢县三国属吴后废之晋复置属庐江郡隋省入襄安县唐武徳置巢州七年州废改襄安为巢县属庐州本朝置军来属　庐江本汉庐江郡龙舒县南齐改庐江县梁置湘州北齐废之隋废郡隶庐州义兴移治扵石梁东南唐景隆移治扵今所本朝置军来属〈沿革表〉
　　形胜杏山在巢县　梅山见左传楚师伐郑右回梅山栭山在庐江　巢山在巢县本名道山　巢湖在巢
　　县西一名焦湖　孔台在巢县云宣圣与群弟子憩息扵此　吕泉在石膏山下云吕仙卓剑而泉涌出　三公山九卿山在庐江县　佛足山在无为县西　仙女洞在庐江有仙女台　锦绿溪在城内　七宝山在巢县为西关濡须山为东关〈舆地纪胜〉
　　人物东汉毛义以孝行称　皇朝杨杰自号无为子有无为集二十五卷　贾易辨韩忠彦援立之功　焦蹈元丰魁天下士　王之道与兄之义之深同登科名其所居堂曰三桂堂〈舆地纪胜〉
　　本朝太平兴国三年以巢县之无为镇置无为军以庐州巢县庐江县来属熙宁三年析巢庐江二县置无为县治郭下〈沿革表〉
　　集荻迸短芽淝水暖荷浮圎叶漅湖清〈温公〉此楼此景他州无山川形胜吞三吴惟慿诗老写奇胜纵有画笔难工夫　此楼此景他州无天髙水阔连平芜绿杨深处杏花发日暖数声山鹧鸪〈杨侍讲咏南楼〉山横大秀一峰髙水隔平湖千里遥〈杨坎兮〉林霭波光秀可餐登临都付一亭间坐违世事尘埃逺静入湖山日月闲对岸莺花迷阆苑隔烟洲溆砌蓬山习池胜事无多〈阙〉只负襄阳倒载还〈蒲守咏挹秀亭〉
　　寿春府〈倚郭一　下蔡外县一　霍邱〉
　　忠正军节度
　　郡号寿春　下蔡　寿州　忠正军
　　府沿革禹贡扬州之域战国属楚秦九江郡汉髙帝为淮南国武帝复九江郡治寿春县东汉兼置扬州三国属魏晋武帝改九江郡为淮南郡宋齐兼置豫州元魏曰扬州梁曰南豫州东魏曰扬州陈曰豫州后周曰扬州隋开皇改寿州治寿春县置总管府大业为淮南郡唐寿州治寿容县天宝曰寿春郡属淮南道后唐陞忠正军节度周显徳徙治颍州之下蔡本朝陞府〈沿革表〉县沿革下蔡本春秋州来国汉为沛郡下蔡县东汉属九江郡晋置淮南郡梁置汴郡北齐废之隋属汝阴郡唐武徳改淮州县寻复故又置涡州八年州废属颍州五代周世宗徙州治此　霍邱本春秋蓼国汉为庐江郡松滋县梁置安丰郡东魏废之隋置霍邱县属寿州唐武徳以松滋霍邱二县置蓼州七年省松滋州废属寿州神功曰武昌景云复故名〈沿革表〉
　　形胜寿春合肥受南北皮革鲍木之输亦一都㑹也〈汉志〉南引汝颍之利东连吴㑹之富北接梁宋平途不过七百里西接陈许水陆不出千里外有江湖之阻内有淮淝之固龙泉之阪良田万顷舒六之贡利尽南越〈晋伏滔𫝊〉峡石山颍水淮水在下蔡　丰津在霍邱〈沿革表〉八公山在寿春有隠室石井〈初学记〉
　　人物秦甘罗年十二为泰上卿　皇朝吕夷简及子公著皆为名相〈见安丰军下〉
　　集不见华胥梦空闻下蔡迷〈李义山〉
　　本朝州郡军额并仍前代政和六年陞寿春府〈沿革表〉集珠履缤纷宴寿阳栏干横出白云傍小艇鬬垂凹鼻钓佳人尤学小梅妆〈郭祥正〉
　　安庆府〈倚郭一　懐宁外县四　桐城　宿松　望江　太湖〉
　　安庆军节度　旧提刑司
　　郡号灊山　同安　舒皖　皖城　徳庆　桐乡府沿革星纪之次斗分野禹贡扬州之域春秋群舒地楚取之战国属楚秦九江郡地汉庐江郡地三国属魏孙权克皖城以为重镇晋安帝置晋熙郡梁兼置豫州后改晋州北齐改江州陈又改晋州隋开皇废郡置熙州大业为同安郡唐武徳为东安州五年为舒州天宝曰同安郡至徳为盛唐郡后复故属江南道五代吴及南唐有之本朝陞府〈沿革表〉
　　县沿革懐宁本汉庐江郡皖县晋永嘉后废之安帝复置懐宁县为晋熙郡治隋初置熙州后为同安郡治唐改舒州治此　桐城本春秋桐国汉为庐江郡枞阳县东汉省之宋置阴安县属晋熙郡梁复置枞阳县郡阴安属焉隋开皇废郡省阴安以枞阳属熙州十八年改同安县唐属舒州至徳更今名　宿松本汉皖县地梁置髙塘郡隋开皇废为县属熙州十八年改今名唐武徳置严州州废来属　望江本汉皖县地晋安帝置新冶县属晋熙郡陈置大雷郡隋开皇废郡改曰义乡十八年改望江属熙州唐武徳置髙州寻改智州州废属严州严州来属　太湖本汉皖县地宋置太湖县属晋熙郡齐置龙安郡陈废之复属晋熙郡隋改县曰晋熙后复名太湖属熙州唐属舒州〈沿革表〉
　　形胜灊山在懐宁西北上有三峰一曰天柱二曰灊山三曰皖山灊水出焉为第十四小洞天　南岳汉武帝以衡山遥逺移祭灊山遂为南岳　龙吟岩虎啸岩皆在灊山左右　龙井在真源宫　虎井在中炼丹山三祖山在郡西北有乾元寺　七公山在皖山南　百子山在懐宁县东　万岁峰在玉照峰北　多智山在懐宁县北　桃花港去司真洞五里　菊花港在懐宁东北　桑落洲在宿松县南　麟角峰在皖山顶　虎头岩在懐宁北　龙眠山在桐城西北　凤栖山在太湖县东南　玉龙洞在州北七十里　金鸡石在真源宫后　水晶洞在天柱寺中　琼瑶宫在灊山西　玛瑙山在太湖北　白云山在太湖东　丹霞峰至皖山二里〈舆地纪胜〉
　　人物汉朱邑守东海治行第一　南史河尚之子孙多文人仕皆显达　皇朝王圭为相　张汉卿为兴国管库与太守论事不合即和陶潜归去来辞大书扵印纸而去〈舆地纪胜〉
　　集疏钟天柱寺细雨皖溪船〈张乔〉县好也知临皖水官闲应得㸔灊峰〈罗隠〉灊岳积苍翠皖溪生素波〈马戴〉
　　本朝政和五年陞徳庆军节度绍兴十七年改安庆军〈沿革表〉集一水碧罗裁缭绕万峰苍玉刻孱岩〈王介甫〉独秀司命峰众立逊髙寒松竹二乔宅雪霜三祖山〈山谷〉碧水苍山照眼青始知朱邑爱桐城〈郭祥正〉此山富山水自昔少园池　主簿峰髙昔所见司空山深初未㳺　白水十丈瀑吴塘千顷波　林依玉照逺云为石盆留　虎头玉照南北岭麟角石盆三两峰　三百六旬了无事二十七峰常对门　横舟千古枞阳水一径从容达观台北峡逺连南峡险小龙峻逼大龙髙〈徐俯〉势参吴楚分作镇向同安地胜尘寰隔天深洞府宽位将衡岳献根与霍山蟠日转香炉暖风清玉照寒石楼平郡堞天柱倚云端禅临祖师塔山接左慈坛𤣥宗曽立庙汉武亦鸣銮〈孙倬题灊山〉
　　蕲州〈倚郭一　蕲春外县四　蕲水　罗田　广济　黄梅〉蕲春郡防御
　　郡号蕲春　蕲水　蕲阳　南晋
　　州沿革楚地翼轸之分禹贡扬州之域春秋战国属楚秦九江郡地汉江夏郡地三国属魏吴取之置蕲县晋废之属弋阳郡惠帝属西阳郡孝武属新蔡郡宋属西阳郡南齐置齐昌郡北齐置雍州陈为江州后周改蕲州隋开皇置总管府大业为蕲春郡唐属淮南道〈沿革表〉县沿革蕲春属汉江夏郡呉为郡治晋属弋阳寻改蕲阳梁改县曰蕲水北齐改蕲阳隋复曰蕲春与蕲水并属蕲春郡唐为蕲春治武徳省蕲水入焉　蕲水本汉蕲春县地宋置浠水县及永安郡梁置罗田县及义城郡隋废郡以二县属蕲州唐武徳改浠水曰兰溪省罗田县天宝改今名　罗田本汉蕲春县地梁置义成郡隋废为罗田县唐武徳省之本朝复置　广济本汉蕲春县地唐武徳析蕲春置永宁县天宝改今名　黄梅本汉蕲春县地晋元帝置新蔡郡及永兴县隋改新蔡又改今名属蕲州〈沿革表〉
　　形胜静眀山在州东有神祠　徳章山在黄梅县东天柱峰在黄梅县北　月顶山在蕲水县西　四祖山大医禅师道场五祖山人满禅师道场皆在黄梅县杨梅岭在黄梅县　黄梅山在县北　石龟山石龙陂在广济县　玉镜山在蕲水　玉虹泉在罗田　金仙山在广济　龙平山在黄梅县　凤栖山在蕲水〈舆地纪胜〉人物林敏功弟敏修隠居不仕世号二林　庞安时喜读书治病有奇功　呉神绍兴间以布衣上书　王玠骂叛臣孔彦周全家遇害〈舆地纪胜〉
　　集笛愁春尽梅花里潭冷秋生薤叶中　兰溪春尽碧泱泱映水兰花雨后香楚国大夫憔悴日应寻此路去潇湘〈杜牧〉蕲水城西向北㸔桃花落尽柳花残朱旗半卷山川小白马连钱草树寒〈戴叔伦〉
　　本朝元祐八年以石桥镇升为罗田县绍兴五年废为镇寻复置〈㑹要〉
　　集胜地初无一㸃埃水晶城里小瑶台环岸柳弄碧云合浮岛莲分翠盖来〈刘极咏含晖阁〉甃石封苔百尺深试尝茶味少知音唯馀半夜泉中月留得先生一片心〈王元之咏陆羽泉〉霁容〈阙〉　　　态柳藏桥　欲到险头寻怪石夜来春雨涨前溪〈阙〉
　　淮南西路
　　和州〈倚郭一　历阳外县二　含山　乌江〉
　　历阳郡防御　旧提举司
　　郡号历阳　濡须　乌江　东城　南豫
　　州沿革天文南斗魁下禹贡扬州之域春秋战国属楚秦九江郡地汉末为扬州刺史治三国吴重镇呉属淮南郡永兴分置历阳郡宋兼置南豫州北齐置和州隋开皇废郡大业废州复历阳郡唐武徳改和州天宝曰历阳郡属淮南道〈沿革表〉
　　县沿革历阳秦初置县属九江郡汉为都尉治东汉为刺史治晋初属淮南郡后属历阳郡北齐置和州隋唐为州治　含山本汉历阳县地东汉末孙权置濡须坞晋元帝置龙亢县后周省入历阳唐武徳析置含山县八年废之长安复置更曰武寿神龙复曰含山　乌江本秦东城之乌江亭汉属九江郡晋置乌江县属淮南历阳二郡梁置江都郡北齐改齐江郡陈改临江郡后周改同江郡隋开皇废郡以县属和州大业为历阳郡治唐属和州〈沿革表〉
　　形胜𤣥元有台彭铿有洞名山曰鸡笼名坞曰濡须异有皿阃祥有沸井〈刘梦得壁记〉扬山在历阳南　桃坞在紫极观　梁山在历阳南　滁河在历阳北　濡须山在含山西濡须水出焉　乌江浦在县东即亭长舣舟欲渡项羽处　白石山在历阳山下有洞　黄龙城在乌江县　白马河在历阳　六合山在历阳又名方山　八公山在城北　千秋涧在历阳　历阳山在县西北四十里　华阳山在含山县北有华阳洞〈舆地纪胜〉
　　人物梁昌义之守锺陵亢元英之师　唐何蕃当朱泚反时诸生将从乱蕃正色叱之　张籍善为古诗与韩文公逰　皇朝沈立熙宁间力言邪正有识嗟服　彭思永眀道先生之妇翁也熙宁间论朋党　魏矼劝髙宗亲征乞罢讲和二字　张邵建炎使敌议论不屈留十九年时以埓苏武　沈文通张孝祥皆魁多士　钱藻登第又中材识兼茂科　丘鄜登第又中博学宏词科　蒋子春以士人骂敌死　何宋英绍兴布衣上书言敌必渝盟
　　集一夕为湖地千年列郡名霸王迷路处亚父所封城沸井今无涌乌江旧有名　土台逰柱史石室隠彭
　　铿　曹操祠犹在濡须坞未平　沙浦王浑镇沧州谢守城望夫人化石梦帝日还营　湖鱼香胜肉官酒重于饧鸡笼为石颗龟眼入泥坑〈刘禹锡〉山状鸡笼攅翠黛水通滴沥落冰崖谁知内隠神仙宅金叠云房玉琢階〈李思聪〉
　　本朝盘堆白玉鲈鱼美手擘黄金蟹壳肥〈范纯仁〉山扼平湖蓄不东地分南北指㧑中二关形势千年壮三国英雄一笑空　堂成相业思三老山揖仙风对八公〈张祁〉
　　濠州〈倚郭一　锺离外县一　定逺〉
　　锺离郡团练
　　郡号锺离　濠梁　涂山　临濠
　　州沿革吴地斗分野禹贡扬州之域春秋锺离子国楚取之吴又取之吴亡属楚秦九江郡地晋属淮南郡安帝置锺离郡齐兼置北徐州北齐改西楚州隋开皇废郡置濠州大业为锺离郡唐武徳曰濠州天宝曰锺离郡乾元曰濠州元和改从河属河南道〈沿革表〉
　　县沿革锺离本古涂山地汉九江郡当涂锺离二县晋属淮南郡后置锺离郡北齐改当涂为马头县置荆山县隋废郡马头曰涂山属濠州置锺离县唐武徳省涂山入焉　定逺本汉九江郡曲阳东城二县又有古阴陵城东汉扵阴陵县为九江郡治而曲阳加西字晋三县并属淮南郡梁改东城曰定逺置临濠郡北齐改广安省西曲阳入焉阴陵废之隋废郡属濠州仁寿改县曰临濠唐武徳复名定逺〈沿革表〉
　　形胜涂山在锺离县西禹会诸侯处　漆园在定逺庄子吏隠之地　濠梁即河水在城下庄子与惠子观鱼处　杏山在锺离县南　韭山在定逺东北　观鱼台在锺离县西即庄周台也　梦蝶港在州城之梦蝶坊华盖山在定逺南　水帘洞在清流门外　宝公山
　　银坑岭在定逺　金子冈云母山锺乳山石膏山皆在锺山〈舆地纪胜〉
　　人物战国庄子为䝉漆园吏　三国鲁肃仕吴为横江将军　皇朝郭延泽传写书籍至万卷号为书藏〈舆地纪胜〉集紫蔓青条覆酒壶落水时与竹风俱归来自负花前醉笑向㳺鱼问乐无〈独孤及咏垂花坞〉逺岫碧光合长淮清𣲖连院藏归鸟寺钟到落帆船〈张祜〉涂山来去熟唯是马蹄知〈乐天〉
　　本朝欲将同异校锱铢肝胆犹能楚越如若信万殊归一理子今知我我知鱼〈东坡咏观鱼台〉常怪刘伶死便埋岂伊忘死未忘骸乌鸢夺得与蝼蚁谁信先生无此怀〈东坡题逍遥台〉自得庄生乐观鱼近碧濠触萍时破鬛防饵不投刀〈郭祥正〉粉翅何妨化頳鳞更乐观涂山二剑利淮水十浆寒　郭家书藏旧焚香数尽书来宅已荒梦蝶坊中人不见昔年门馆倍凄凉〈钱易〉
　　光州〈倚郭一　定城外县三　固始　光山　仙居〉
　　光山军节度
　　郡号浮光　固始　光山　定城　仙居　南郢　浍州
　　州沿革楚地翼轸之分禹贡扬州之域春秋黄弦二国楚灭之战国属楚秦九江郡地汉汝南江夏二郡地魏分置弋阳郡梁宋置光州东魏复为弋阳郡北齐置南郢州后周置淮南郡隋弋阳郡唐光州弋阳郡属淮南道〈沿革表〉
　　县沿革定城本春秋黄国汉汝南郡弋阳县魏属弋阳郡东魏为郡治北齐置南郢州后废为南北二弋阳县又省北弋阳又改为定城后周为淮南郡治隋废郡属弋阳县唐武徳置弦州贞观州废来属太极徙州治此固始本古蒋国汉汝南寖县及期思县东汉更寖曰
　　固始晋属汝阴郡期思属弋阳郡宋置包信县梁改固始为蓼县废期思扵包信置义成郡及建州北齐复以蓼为固始废建州为新蔡郡周改置浍州陈置邉城郡隋废浍州以固始属弋阳郡改包信曰殷城废邉城为期思县唐固始殷城并属光州废期思　光山本汉江夏郡西阳县魏属弋阳郡晋为郡治梁置光州及光城郡隋开皇废郡置光山县大业为弋阳郡治唐徙光州置定城　仙居本春秋弦国汉江夏郡⿰⾞⽝县晋属弋阳郡宋分⿰⾞⽝置乐安县梁置宋安郡宋安光城二县隋省梁郡县入乐安属弋阳郡唐武徳析乐安置宋安为谷州治贞观省入改今名〈沿革表〉
　　形胜梅林山杏子河在固始　东西龙门在定城　大小灌水在固始　金浆涧在固始大苏山　铁林山在固始　弋场山在光山县　净居山在固始南　龙潭山雁塞山皆在固始　仙人洞在光山　圣人泽佛子院仙居山皆在固始〈舆地纪胜〉
　　人物春秋虞丘相楚之处士　孙叔敖为楚令尹虞丘相荐之　齐杨愔为名相　五代闽王王审知　皇朝司马光生光山驿今有祠堂〈舆地纪胜〉
　　本朝建隆元年改殷城为商城县后省为镇入固始宣和初陞光山军额〈沿革表〉
　　集弋阳信夷旷深在乱山中惟此仙人杏特盛苍臣功〈盛度咏杏亭〉我来小小郡爱此髙髙台前对篬筤竹万竿球琳材　黄子山川遗故国弋阳烟雾共空台〈杨蟠〉潢河绕出郡城楼楼枕潢南城上头天阔星连翼轸分地长川带汉淮流百年京邑天邉在一㸃弋山烟际浮〈赵彦琓〉野陂衰草凄荒城千里浮光㸃太清不与众山为伴侣自然八面露峥嵘　荆榛千里古黄国此景葱菁浮烟岚〈张天觉浮光山〉佩兰浮者今何在炼杏山翁去不还〈郝及中浮光山〉
　　黄州〈倚郭一　黄冈外县二　黄陂　麻城〉
　　郡号齐安　黄冈　黄城　黄陂　赤壁
　　州沿革楚地翼轸分野禹贡扬州之域春秋黄国境战国属楚汉髙帝置江夏郡魏为重镇后入吴晋初属弋阳郡后属西阳郡南齐分置齐安郡北齐兼置衡州陈废州后周复置隋改黄州大业为永安郡唐黄州齐安郡初属江南后属淮南道〈沿革表〉
　　县沿革黄冈战国楚徙相君扵此汉西陵县为江夏郡治又邾县晋并属弋阳郡后废邾县北齐置南安县及齐安郡隋废郡改黄冈县置黄州治此又有木兰县唐省木兰入黄冈　黄陂本汉西陵县地东汉末为黄城镇北齐置南司州后周置黄陂县改南司曰黄州隋属永安郡唐武徳置南司州寻以黄陂来属　麻城本汉西陵县地梁置信安县东汉置定州后周改亭州隋废州改麻城县属黄州唐武徳复亭州八年废州来属元和省麻城县建中复置〈沿革表〉
　　形胜松湖在黄陂　竹楼在城上王元之作记　赤壁在江濵东坡作赋　乌林近赤壁　赤山在黄冈　春风岭在麻城　甘露山在黄陂　十胜景在城山有仙女台仙女洞㸔花台龙潭瀑水崖龙仙源亭马头泉师姑台仰天窝　七丈山在黄冈　三角山九螺山在麻城〈纪胜〉
　　人物皇朝程珦寓居黄陂生二子即二程先生　潘大临潘大观皆有诗名　何颉之自号樗叟陈慥自号龙丘东坡谪黄州与之逰〈纪胜〉
　　集一夜风吹竹连江雨送秋　可怜赤壁争雄处唯有簔翁坐钓鱼〈杜牧〉
　　本朝诗情不负齐安郡杜牧当年与我齐　山州过夏如山寺销尽机尘见道心　淮甸为内地黄冈压上㳺〈王元之〉南篇司马青衫湿北句郎官白髪生堪与江黄永传唱离骚经外此歌声〈王轸小司马白居易郎官王元之〉长江绕郭知鱼美好竹连山觉笋香　黄州小郡夹谿谷茅屋数间依竹苇　一别临平山上塔五年云梦泽南州〈东坡〉云梦泽南君子泉水无名字托人贤〈山谷〉异时小杜髙眠地几向秋风听楚江〈张耒〉缥渺烟中渔父桨坡陀山上使君衙〈董乂〉地据淮西尽江吞石壁宽〈孙载〉
　　安丰军〈倚郭一　安丰外县二　寿春　六安〉
　　郡号六安　六蓼　八公　芍陂　寿阳
　　军沿革吴地斗分野禹贡扬州之域春秋六国楚灭之秦九江郡治汉为六安国东汉属庐江郡魏置安丰郡梁增置陈留郡隋废郡属寿州大业属淮南郡唐属寿州本朝置军〈沿革表〉
　　县沿革安丰本汉六蓼阳泉安丰四县地东汉庐江郡晋但存六县馀三县悉省之南朝废六县梁置安丰郡及县又侨置陈留郡隋废郡以安丰属淮南郡本朝置郡治此　寿春本春秋楚邑秦置九江郡汉淮南国后为九江郡治东汉扬州刺史九江郡并治此晋淮南郡治后改寿阳县宋复为寿春县梁置豫州陈为扬州隋开皇为寿州治大业淮南郡治唐寿州治周世宗徙寿州治下蔡而县属焉本朝置军来属　六安本汉庐江郡潜县及六安国安丰县晋省潜县梁徙安丰县扵郡治扵此置霍州及岳安郡县北齐州废隋废郡改岳安为霍山县属庐州唐武徳置霍州并析置应城潜城二县贞观州县并废以霍山属寿州开元改盛唐县天宝又别置霍山县本朝废之改盛唐为六安县〈沿革表〉形胜霍山即天柱山也尔雅云霍山为南岳　蓼城在安丰即春秋蓼国　芍陂在安丰东〈详见陂类〉三公山在六安　八公山在寿春符坚战败见其草木皆为人兵九公山在六安　安阳山在阳泉安丰二县之间　盛唐山在六安　黄闾山青冈城皆在寿春〈纪胜〉
　　人物汉英布六安人皋陶之后　梅福寿春人得仙召信臣见循吏传民号为召父　魏胡质胡威父子清谨名誉著闻　唐庞严举贤良第一　李兴父疾自刃股肉以馈父父死捧土就坟诏表门闾〈纪胜〉
　　集风猎红旗入寿春满城歌舞向朱轮八公山下清淮水千骑尘中白面人〈刘禹锡寄杨寿春〉遥知用兵处多在八公山〈刘文房〉日夕烟波那可道寿阳西去水无穷〈皇甫冉〉本朝开宝初省霍山县为镇入盛唐四年改六安县绍兴十二年陞安丰县为军以寿春寿州六安二县来属〈沿革表〉
　　集三辅亡秦期可必八公草木势将回〈王枢宻〉地分三楚尝为茅土之强山号八公终〈阙〉
　　京西南路
　　襄阳府〈倚郭一　襄阳外县三　榖城　宜城　南漳〉山南东道节度　京西湖北两路安抚司京湖制置司　京西转运司　提刑司
　　提举司　都统制司
　　郡号汉水　邓城　荆山　临汉　梁山　襄汉　樊城
　　府沿革楚地翼轸之分禹贡豫州之域春秋战国属楚秦南郡之北界汉属南阳南郡魏置襄阳郡为重镇晋兼置荆州东晋侨置雍州宋割荆州置雍州西魏改襄州隋开皇废郡大业废州复置郡唐武徳曰襄州为山南东道节度本朝陞州来属〈沿革表〉
　　县沿革襄阳本古樊城春秋鄾邓之国汉属南郡及南阳郡魏属襄阳后立樊城县东晋侨置雍州邓城县后废入樊城后周省樊城入安养曰临汉贞元移治古邓复改曰邓城本朝省入襄阳　榖城本春秋榖伯秦属南阳郡汉筑阳县阴县鄼县之城晋孝武置义成县属义成郡宋以筑阳置扶风郡阴鄼属广平郡梁置饶阳县属义城郡后周省鄼县馀并属襄阳隋省筑阳饶阳改阴县曰阴城开皇改义城曰榖城唐贞观省阴城入焉　宜城本春秋鄀国楚城后都之秦南郡之北部汉南郡都改三县惠帝改鄢曰宜城魏置襄阳郡三县属焉晋安帝析置乐乡县属武宁宋改宜城为莘山郡又置略阳县梁置率道县西魏改莘山曰汉南略阳曰上洪隋并属襄州大业乐乡属竟陵唐贞观省上洪汉南入率道以乐乡还属襄州天宝改率道曰宜城后周省乐乡入焉　南漳本荆豫二州之境春秋卢戎周秦伊庐地汉中庐山都临沮三县魏临沮山都属襄阳郡中庐属南阳郡晋分临沮置上黄县属襄阳梁属中庐置穰县西魏置重阳废穰县又置义清周改重阳曰思安省山都隋改思安曰南漳唐武徳析南漳置荆山贞观省南漳入义清开元徙荆山扵故南漳改今名〈地理沿革表〉形胜岘山去城十里羊祜所逰　荆南在南漳西北有石室云卞和宅　榖山在榖城西北　檀溪在城西南蜀先主乘的卢一跃而过　九岛山八叠山在南漳百丈山在襄阳南　鹿门山在宜城东北马窟山汉时有马出焉〈纪胜〉
　　人物战国宋玉　汉王逸注楚词　马良兄弟五人谚曰马氏五常白眉最良　庞徳公隠岘山　三国庞统即徳公之从子也徳公称为凤雏　杨颙为诸葛亮主簿　张悌相吴晋平吴死之　习凿齿博学洽闻　唐张东之相武后匡复唐室　孟浩然隠鹿门山　柳浑料吐蕃必败盟已而果然　尹嗣宗子怦孙恭先曾孙仁恕皆有孝行荆公诗云四叶表门唐尹氏　皇朝胡旦魁天下　张士逊拜相　魏恭不受章子厚官　范宗尹直言擢为相〈纪胜〉
　　集汉池水如带巫山云似盖一望沮漳水宁思江海会〈沈约〉醉中来习氏梦里忆襄王宅毁仍思凤碑存更忆羊蜀相吟安在羊公碣已磨宛宛樊池岸悠悠汉水波访古登髙岘慿髙眺襄中天晴逺峰出水落塞沙空
　　弄珠见逰女醉里懐山公　岘山临汉江水绿沙如雪上有堕泪碑青苔乆磨灭且醉习家池莫㸔堕泪碑山翁欲上马笑杀襄阳儿〈李白〉不厌楚山路稀怜汉水清津头习氏宅江上夫人城夜入橘花宿朝穿枫叶行〈岑参〉云敛荆门近江平岘首低〈杨于陵〉襄阳九里郭楼雉连云树〈白乐天〉商路雪开旌斾逺楚堤梅发驿亭春襄阳风景由来好重与江山作主人　清思汉水上凉忆岘山巅吾家碑不昧王粲并依然　汉水碧扵天南荆廓然秀庐罗遵古俗鄢郢迷昔囿　自从宋玉贤特立冠耆旧离骚既日月九辨即列岫卓哉悲秋辞合在风雅右〈陆龟䝉〉岘山思驻马汉水忆回舟丹壑尝如霁青林不换秋〈张九龄〉控带荆门逺飘浮汉水长　江波眀楚甸山色夺荆岑〈韩文公〉
　　本朝宣和元年陞襄州为襄阳府太平兴国元年改义清县曰中庐绍兴七年省入南漳绍兴五年省邓城县入襄阳〈沿革表〉
　　集莫沉杜预闲碑石判倒山翁醉接离　襄阳春㳺乐何许岘山之阳汉江浦使君朱斾来翻翻人道使君如羊杜〈东坡〉习家池畔思前事逰女江边想弄珠　檀溪春水长青蒲溪上行人问的卢〈颜算〉连天汉水鸭头春乐府铜鞮艶曲新　岘首重寻碑堕泪习池还指客横鞭逃亡已觉依刘表寒畯应须礼浩然〈苏子由〉
　　邓州〈倚郭一　穰县外县四　南阳　内乡　淅州　顺阳〉武胜军节度
　　郡号南阳　宣化
　　州沿革禹贡豫州之域春秋邓国地后并扵楚战国属韩寻属秦又属楚秦以后为南阳郡晋南阳国及顺阳义阳二国境宋齐为南阳郡后魏兼置荆州西魏为重镇隋改邓州大业复为南阳郡唐邓州南阳郡后梁陞宣化军后唐改威胜后周改武胜〈沿革表〉
　　县沿革穰县春秋楚邑战国秦取之汉穰朝阳新野冠军涅阳五县地并属南阳东汉以冠军之北境置临濑县晋穰及朝阳属义阳郡惠帝置新野郡后废朝阳元魏以穰为南阳郡治为荆州刺史治又置新城县西魏改临湍县后周废新野郡隋开皇改新野县属南阳改涅阳曰课阳以临湍为新城唐贞观省冠军涅阳入穰县乾元省新野天宝又改新城为临湍五代后汉改临湍曰临濑本朝省入穰县　南阳本春秋申国秦置宛县后属南阳郡汉宛博望安众杜衍育阳雉西鄂七县之地并属南阳郡东汉省杜衍县晋省安众育阳又废博望元魏置上陌县改雉曰北雉省西鄂孝文置向成县后周并宛上陌连名上宛隋改上宛为南阳向成属育阳郡唐属邓相唐末省向成入南阳　内乡本春秋楚白羽地后改为析蕲固商于邑汉析及丹水二县属𢎞农郡郦县属南阳郡东汉三县并属南阳晋析及丹水属顺阳郡郦属南阳郡元魏置析阳郡西魏改为中乡郡又置南漳郡扵郦县地隋改中乡曰内乡属析阳郡废菊潭为县省丹水入内乡唐内乡菊潭属郑州五代后周省菊潭入内乡为镇　浙川亦析白羽之地东汉为南乡县魏置南乡郡晋改顺阳郡后析阳南乡皆废五代后周复置淅川属邓州　顺阳属汉南阳郡哀帝改博山东汉属顺阳国晋属顺阳郡西魏析置郑县寻改为清乡后周省顺阳入焉隋废复为顺阳其后省入内乡为镇本朝复置县〈沿革表〉
　　形胜丹水城在淅川县抱朴子云丹水出丹鱼先夏至十日夜祠之鱼浮水上赤光如火网而取之割其血以涂足可以歩行水上　紫山在南阳县　梅溪松岭皆在南乡〈初学记〉菖蒲潭在穰县东南　金龟潭博望城即汉张骞封处　张衡宅有读书堂又有邓禹宅〈已上皆在南阳〉人物汉邓禹中兴元勲　邓𢎞守南阳著治绩条教法度为后所述　召信臣守南阳号为召父　杜诗守南阳语曰前有召父后有杜母　羊续守南阳府丞献其生鱼续悬之扵庭　刘宽守南阳吏民有过但用蒲鞭示辱而已　鲍徳守南阳吏民爱说号为神父〈俱见汉书〉本朝建隆初省临瀬县入穰县太平兴国六年以顺阳镇复为县〈沿革表〉
　　随州〈倚郭一　随县外县二　唐城　应山〉
　　崇信军节度
　　郡号汉东　随阳　随国
　　州沿革韩地角亢氐分野禹贡荆豫之域春秋随国战国属楚秦以后属南阳郡晋属义阳郡惠帝置随郡西魏置并州后号随州隋废州置汉东舂陵二郡唐并为随州汉东郡〈沿革表〉
　　县沿革随县本春秋随厉二国楚灭随为县汉属南阳郡晋属义阳后置随郡梁置曲阳郡西魏置随州南齐分置安化县西魏改新化后周改光化隋置汉东郡光化属焉唐随光化二县属随州本朝省光化　唐城本春秋唐国汉为舂陵县之上唐乡东汉属章陵县晋属安昌县后置上唐县后魏曰厥西置义阳郡后改肆州县曰下溠隋改县曰唐城后省入枣阳唐开元复置属随州五代梁晋皆尝改为汉东后复故　应山本汉南阳郡随县地又东汉江夏平春县地宋平春属义阳郡后省之西魏置平靖县属平靖郡隋大业废郡改置应山县属安陆郡省平靖入焉本朝改隶随州〈沿革表〉形胜寿山在州东北　仙丘在州南　龙坡在州北鼋潭在州东　铁城山在唐城县北　金庭洞在桐柏山西南　大洪山在州西南慈忍灵尊者道场　大紫山在州东北　大义山居民有义故名　三锺山在随县东北三堆状若覆锺　双泉山有七宝泉珊瑚泉随城山在州南　唐城山在唐城县　仙城山在州东南〈舆地纪胜〉
　　人物春秋季梁随国贤臣　后汉周章谏太守谒窦宪皇朝宋绶诏试学士院与父皋同在馆阁世以为荣连舜賔有隠徳乡里恱服二子相继登第　刘陆进
　　士第二人坐元祐之党谪安州〈舆地纪胜〉
　　集彼美汉东国川藏眀月辉〈李白〉行行指汉东暂喜言笑同雨雪离江上蒹葭在梦中〈韩集〉九十九冈遥天寒雪未销〈蒋吉〉鸥翻汉浦风波急雁下郧溪雾雨深〈罗隠〉
　　本朝干徳五年升崇义军节度太平兴国改崇信熙宁五年省光化县为镇入随县〈沿革表〉嘉定年间割徳安府应山县入随州〈邸报〉
　　集城上春光莺语乱城下烟波风拍岸〈钱文僖〉诗筒相逐到随城练句挥毫老益精〈范纯仁〉诗到随州更老成江山为助笔纵横〈山谷〉随为西楚南郡颇富山水　涢水带西城城髙敞郡亭　城隅楼榭与云平城下流溪见底清〈邢恕〉云山连楚塞夏水暗随城　随州九十九重山安得乡人住此间〈王安中〉随州西南多奇峰争髙竞秀无终穷众山迤逦渐行尽始见独尊惟大洪〈杨连〉厥涢双水抱城隅髙谊前闻季大夫九十九冈风俗厚人人况已握灵珠〈陈师道〉
　　均州〈倚郭一　武当外县一　郧乡〉
　　武当军节度
　　郡号武当　邹城　始平　郧乡　齐兴　丰则州沿革秦韩之交角亢氐东井之分野禹贡豫州之域春秋麋国战国属韩秦属南阳汉属南阳汉中二郡魏属南乡郡晋属顺阳郡宋后置武当郡齐侨置始平郡寻改齐兴兼置兴州后周改丰州隋废郡改均州大业州废属淅阳郡唐义宁置均州贞观废之属淅川八年复置武当军〈地理沿革表〉
　　县沿革武当属汉南阳郡魏南乡郡晋顺阳郡后置武当郡隋治均州州废属淅阳郡唐复属均州　郧乡本春秋麋国汉锡县长利县地属汉中郡东汉省长利魏属魏兴郡晋复置长利县太康改锡县为郧乡东置南上洛郡西魏改丰利郡析锡县置丰利县后周废郡隋以丰利属西域唐属均州本朝省丰利〈地理沿革表〉
　　形胜武当山在县南二百里中有一峰名参岭峰上有三十六岩　天柱山在郧乡上有三石门飞仙往来宝盖山在郧乡　金锁岭在武当山　落帽峰乃戴将军上升落帽扵此　兜鍪山在郧乡　三生石在武当县　千龄州在郧乡一名沧浪州〈舆地纪胜〉
　　人物皇朝陈抟号希夷先生隠扵武当山后乃居华山〈纪胜〉集我生本似逺行客况是乱离多病身经山渉水向何处㸔见竹林禅定人〈戴叔伦题武当兰若〉
　　本朝宣和元年陞武当节度〈㑹要〉干徳省丰利县入郧乡〈沿革表〉
　　集万事若在手百年聊称情他时南岳去记得此岩名〈陈搏题俞公岩〉苏壁留诗志何大可怜泰华老图南〈张士逊〉我爱武当好将军曾得道蜕举入云霄髙岑名落帽〈无名氏〉









　　记纂渊海卷十二
<子部,类书类,记纂渊海>

钦定四库全书
　　记纂渊海卷十三　　　　宋　潘自牧　撰郡县部
　　京西南路
　　房州〈倚郭一　房陵外县一　竹山〉
　　保康军节度
　　郡号　房陵　防渚　上庸　白马　庸国　竹山州沿革楚地翼轸分野鹑尾之次禹贡梁州之域春秋麋庸二国战国属楚秦以后属汉中郡魏置新城郡晋新城上庸二郡梁立岐州后魏改光迁国后周改迁州隋大业废州为房陵郡唐武德曰迁州又于竹山县置房州贞观废迁州移治房陵为房陵郡〈地理沿革表〉
　　县沿革房陵汉属汉中郡东汉属新城郡后魏分置大洪县后周改永清改房陵县为光迁唐贞观改光迁曰房陵为房州治本朝省永清入焉　竹山本古庸国汉为汉中郡上庸县魏分置上庸郡南朝废之梁置安城新丰二县西魏改安城曰竹山置罗州改新丰为上庸后周改孔阳隋改罗州曰房州孔阳复曰上庸唐贞观徙房州治房陵一县属焉本朝省上庸入竹山〈地理沿革表〉形胜方城山在竹山县东左传云楚国方城以为城庸城山在竹山县西旧名垂鼓山　龙祗山在竹山县南云王若冲于此升天鸡鸣山马息山马盘山马塞山皆在房陵　横鞍山与庸城山相连　建鼓山烂柯山覆船山停舟山皆在房陵　鳯溪鳌水在竹山　青峰赤崖白谷皆在房陵　又房陵有三十四山三十五溪见寰宇记〈舆地纪胜〉
　　人物周尹吉甫有庙在城西房之人尹姓为多　后汉黄香有至孝名〈舆地纪胜〉
　　集惟君固房陵节诚贯古今〈李白赠韦房州〉
　　本朝雍熙三年升保宁军节度　开宝中省永清上庸二县〈沿革表〉有客常谈解散川偶因晴景到山前溪流似镜清无底石壁如门翠挿天夜气结成三洞雨春渠饮尽一川田临行始觉房陵好更欲迟留住一年〈张舜民〉度险聊凭九节杖凌虚来谒三花岩〈章獬〉女娲山下少人行涧谷声中一鸟鸣〈刘光祖〉房陵郡僻皆山川竹山更在房西偏道由房城绝险阻髙崖峻岭相绵延〈邵勉〉十里平郊连郡堞一溪清水溉民田〈周绚〉
　　郢州〈倚郭一　长寿外县一　京山〉
　　富水郡防御
　　郡号富水　石城　效郢　郢都
　　州沿革楚分野鹑尾之次禹贡职方皆荆州之域春秋战国属楚秦属南郡汉属江夏郡晋竟陵郡地梁属南司北新二州西魏属安州后周置石城郡兼置郢州隋废州置竟陵安陆二郡唐武德置温州又置郢州州废隶部州贞观废温州复郢州天宝曰富水郡〈地理沿革表〉县沿革长寿本汉江夏郡竟陵县地晋元康分江夏西部置竟陵郡治此宋置长寿县属竟陵后周置石城郡长寿隶焉唐属郢州　京山本汉江夏郡云杜安陆二县地东汉置富水镇于南新市县地晋置新阳县梁置新州梁宁郡西魏改角陵改南新市为富水县置富水郡隋改角陵曰京山属安陆郡唐武德以京山富水置温州贞观州废属郢州本朝省富水入京山〈地理沿革表〉形胜石城在长寿县羊祜镇荆州立石城以为固　今港源出樠木山　内方山又名章山西魏于此立郡京源山在京山县东　武陵山又名樠木山　七宝山五华山多宝潭皆在京山县　龙鳯港在城南　鹤池在长寿　鳯凰池在京山　宝香山在长寿县北〈舆地纪胜〉人物春秋申包胥吴伐楚入郢包胥求救于秦哭七日七夜不绝声　战国宋玉师事屈原　唐陆羽庐于太门山乃旧京山县境唐书以为复州竟陵人非也〈舆地纪胜〉集郢客吟白雪遗响飞青天徒劳歌此曲举世谁为传诚为巴人唱和者乃数千吞声何足道叹息空凄然〈李白〉雪中梅下与谁期梅雪相兼一万枝若是石城无艇子莫愁乡自有愁时〈李商隐　石城有女子居白雪楼善歌唱名莫愁〉石城昔为莫愁乡莫愁魂散石城荒江人依旧棹江岸江岸还飞双鸳鸯〈郑谷〉故郢生秋草寒江淡落晖〈刘文房〉赖得竟陵守时闻建安吟赠别折楚芳楚芳摇衣襟〈孟东野〉白雪楼中一望乡青山簇簇水茫茫〈白乐天〉
　　本朝乾德三年省富水县〈沿革表〉折杨黄华笑者多阳春白雪和者少知音四海有几人况乃区区郢中小〈王介甫〉石城目断空残照白雪非人只丽谯〈魏泰〉阳春楼侧春方到白雪楼邉雪未残〈范纯仁〉三峡云烟绕郢水两川风月接荆门〈同上〉苍茫遗佩怜交甫零落清歌送莫愁〈孔夷〉伤心白雪阳春丽极目朝云暮雨非〈张众〉村近莫愁连竹场人歌楚些下𬞟洲〈任璜〉
　　唐州〈倚郭一　泌阳外县四　桐柏　比阳　方城　湖阳〉
　　郡号淮安　泌阳　泌水　方城　桐柏
　　州沿革禹贡豫州之域春秋属楚战国属韩秦以后属南阳郡元魏置东荆州西魏改淮州为重镇隋改显州州废置淮安郡唐武德曰显州贞观改唐州天宝曰淮安郡天祐曰泌州五代后唐复旧名石晋又为泌州后汉仍旧〈地理沿革表〉
　　县沿革泌阳本汉南阳郡舞阴平氏二县地晋改平氏为西平氏属义阳郡复置汉广郡元魏置石马县隋置舂陵郡废汉广以平氏属淮安郡唐属唐州贞观省石马入湖阳开元复置天宝改泌阳天祐州自比阳徙治于此改泌州后复故　湖阳本春秋蓼国汉为南阳郡湖阳棘阳二县晋并省之元魏复湖阳置西淮安郡及南襄州后郡废改州为南平州西魏改升州又改湖州后周改置升平郡隋开皇废仁寿改升州州废以湖阳属舂陵郡唐属唐州　比阳本汉南阳郡舞阴县地元魏置阳平县及东荆州西魏改淮州又分置江夏郡寻废为戍隋开皇为显州改阳平为饶良以江夏戍为慈丘县大业改饶良为比阳县唐二县属显州贞观属唐州五代后周省慈丘入比阳　桐柏本汉南阳郡平氏县地梁置义乡县及华州上川郡西魏改淮州后改纯州寻废之隋废郡改县曰桐柏唐武德属纯州贞观州废属唐州　方城本汉南阳郡堵阳及叶二县也晋后皆废西魏置方城县及襄邑郡隋属淯阳郡唐武德属兆澧州贞观属唐州〈地理沿革表〉
　　形胜泌水在泌阳县南　方城山自比阳至方城县相比连百里　桐柏山在桐柏县淮水出焉　黄城山在方城县西沮溺耦耕之所有水东注乃子路问津之处西唐山在泌阳髙鳯隠居〈汉书〉燕子山在泌阳　醴水
　　源出桐柏山　太湖在比阳县　天目山蠙珠潭在桐柏县又隋开皇中置蠙珠观〈并见赘录〉
　　本朝开宝五年省平氏县入泌阳〈沿革表〉
　　光化军〈倚郭一　光化〉
　　郡号酂城　阴国　阴城
　　军县沿革韩地角亢氐分野禹贡豫州之域汉为南阳郡阴酂二县晋置顺阳郡治酂县西魏治酂城郡后周郡废属襄州省酂入阴县隋曰阴城县属㐮阳郡唐后省阴城入谷城属襄州本朝乾德三年以旧谷城地置光化军及乾德县熙宁军废县属襄州后复旧〈地理沿革表〉
　　形胜固封山在城西北本名崇山　小江河在城西北四十里　朱寨河在城东六十里孟楼河在城东北五十里　温水河在城南三里　五百洲在城西南四里白河在城东南一百五十里　泌河地理同与白河对〈舆地纪胜〉
　　人物汉萧何就封于此有庙在城内　皇朝张士逊为宰相　石众有文十卷名沧浪集〈舆地纪胜〉
　　本朝绍兴十一年复置光化军领光化县又以光化军为通化军其后逆亮叛盟复为军县如初〈沿革表〉层楼压清汉初上便忘归夕霭藏平野晴烟漏翠微城昏晩鸦集江静野鸥飞何日赋招隐行吟傍钓矶〈李豸〉谷伯故国鄼侯所封虽曰小邦实为要地〈光化守启〉
　　枣阳军〈倚郭一　枣阳〉
　　郡号棘阳　白水　舂陵
　　军县沿革本汉南阳郡蔡阳舂陵二县东汉改舂陵为章陵晋属义阳郡后废之置广昌县及广昌郡又舂陵置安昌郡元魏置南荆州西魏改昌州隋开皇废二郡仁寿改广昌曰枣阳大业置舂陵郡唐武德废郡改昌州为唐州省唐州清覃入此贞观省舂陵县入焉又以枣阳属隋州本朝升枣阳军治枣阳县〈地理沿革表〉
　　形胜纪山在城南一百五十里　霸山自随州拨隶枣阳　资山在州北　刘白河发源于白水　牡丹山在县南　白水山白河所出也有光武庙　赤眉山在县东北　甘泉山在县东北地肥而水甘　狮子山在县南　石虎山一名东石虎山又有西石虎山　四望山团石山皆在县东北〈舆地纪胜〉
　　人物汉岑彭光武功臣　岑熙尚安帝妹涅阳公主魏邓艾平蜀　唐岑文本孙峰羲〈舆地纪胜〉
　　荆湖南路
　　潭州〈倚郭二　长沙　善化外县十　衡山　安化　醴陵　攸县
　　湘乡　湘潭　益阳　浏阳　湘阴宁乡〉
　　武安军节度　湖南安抚司转运司
　　郡号长沙　湘城　临湘　湘州　武安军
　　州沿革鹑尾之次翼轸之度长沙自有一星在轸中古三苖国之地禹贡荆州之域春秋战国属楚秦置长沙郡汉髙帝为长沙国东汉长沙郡吴分置衡阳郡晋兼置湘州寻废之宋复置湘州隋置潭州大业废为长沙郡唐武德曰潭州贞观属江南道天宝曰长沙郡中和升钦化军节度景福改武安军节度五代马殷据之为长沙府后入南唐李氏〈地理沿革表〉
　　县沿革长沙秦以青阳地置湘县汉为临湘县东汉为长沙郡治宋为国齐以后为郡治隋为潭州治改临湘县曰长沙　善化本汉临湘县地本朝析置　衡山南岳之地汉为湘南县地吴析置衡阳县及置衡阳郡晋改曰衡山县属衡阳郡隋属潭州神龙属衡州石晋属潭州后复属衡州本朝改属潭州　安化本汉益阳县地本朝析置　醴陵本汉临湘县地东汉置醴陵县属长沙郡隋省入长沙县唐武德复置　攸县本汉长沙国地东汉属长沙郡南齐属湘东郡陈改为攸水县隋省入湘潭后复置唐武德置云州贞观州废属衡州后梁属潭州后又属衡州本朝来属　湘乡本汉湘南县之湘乡东汉置县属零陵郡吴属衡阳郡晋为郡治隋省入衡阳县属长沙郡唐武德复置属潭州　湘潭本汉湘南地为长沙国东汉属长沙郡吴属衡阳郡梁废湘南县而置湘潭县〈衡阳志云陈置〉隋属衡山郡唐元和属潭州　益阳本汉属长沙国东汉属长沙郡吴属衡阳郡隋属长沙郡唐属潭州　浏阳本汉临湘县地吴置浏阳县属长沙郡隋废为归仁镇入长沙县唐景龙复置属潭州　湘阴春秋罗国秦罗县属长沙郡汉属长沙国东汉分置汉昌县吴改汉昌曰吴昌并属长沙郡宋元徽析置湘阴县属湘东郡梁置罗州及岳阳郡二县属焉陈废置州隋平陈罗县岳州省湘阴入岳阳寻改岳阳为湘阴省吴昌入罗县唐武德省罗县入湘阴属岳州本朝改隶潭州　宁乡本汉益阳县地吴分置新阳县属衡阳郡晋改为新康隋省入益阳县唐武德复置新康属潭州七年省之本朝置宁乡县〈地理沿革表〉形胜南岳衡山在县西第三小洞天〈详见前集仙道部及后集地理部〉大围山在醴陵县第十三小洞天　洞阳山在长沙县系第二十四小洞天　洞庭湖青草湖〈详见地理部〉岳麓山在衡阳之足有书院系御书扁额　龙山犀峰皆在湘乡　鸾山鳯岭皆在攸县　虬渊在醴陵山中有洞穴玉潭在宁乡有镇　金井在长沙醴泉在醴陵　盐
　　井在湘乡　清风峡在岳麓寺下　明月山在醴陵玉笥山在湘阴　金简峰在南岳　小庐山在益阳大沩山在宁乡　王乔山丁仙山在安化　浮丘山在益阳〈舆地纪胜〉
　　人物楚屈原忠而被放投汨罗以死著离骚诸赋　汉古初为长沙孝子　蜀蒋琬为广都长诸葛亮称为社稷之器　唐欧阳询善书　皇朝朱昻与其弟协俱请老时人荣之比汉二䟽　丁俊四世同处旌表门闾瞿景鸿累世同居旌表门闾　徐伟有八子号徐氏八龙　谭世𪟝以张邦昌僭位不食而死　张栻槐公之子南轩先生　靖康之变谭延康以节闻寇敌之来孙方武以义显〈舆地纪胜〉
　　集征鞍穷郢路归棹入湘流两邉枫作岸数处橘为洲〈张九龄〉风清长沙浦霜空云梦田〈李白〉湘水回九曲衡山望五峰〈同上〉夜醉长沙酒晓行湘水春〈杜诗〉秋晓岳増翠风髙湖涌波〈同上〉楚岫千峰翠湘潭一叶黄〈韦迢〉长沙十里平胜地犹在险〈韩诗〉班竹泣舜妇青湘吊楚臣〈同上〉湘泪浅深滋竹色楚歌重叠怨兰丛〈李义山〉
　　本朝乾德元年削军额端拱复武安军乾德三年以长沙县常丰场置县开宝省之　绍圣四年析长沙置善化县分治郭下　乾德三年以衡州衡山县隶潭州淳化二年还衡州四年来属　熙宁六年分益阳湘乡地置安化县　干徳三年以衡州攸县隶潭州　绍兴三年以益阳县属鼎州寻复故　淳化四年以岳州湘阴县隶潭州　太平兴国二年以长沙县玉潭镇置宁乡县〈沿革表〉洞庭青草渺无际天柱紫盖森欲动〈东坡〉绕郭白云衡岳近满帆明月洞庭秋〈郑獬〉宁知城东路有此梅万株近坡与逺岭玉立同一区〈南轩〉
　　衡州〈倚郭一　衡阳外县五　茶陵　耒阳　常宁　安仁酃县〉
　　湖南路提刑司提举司
　　郡号衡山　衡阳　湘东　临蒸　雁峰　耒阳　衡湘　岣嵝
　　州沿革鹑尾之次翼轸之分禹贡荆州之域春秋战国属楚秦属长沙郡汉属长沙国又分属桂阳零陵二郡东汉属长沙零陵二郡吴置湘东郡宋为湘东郡梁置衡州隋大业为衡山郡唐初为衡州属江南道天宝为衡阳郡五代地入楚马氏后入南唐〈地理沿革表〉
　　县沿革衡阳本汉长沙国酃县及零陵郡钟武县东汉改钟武为重安县吴置湘东郡及临蒸县晋省酃县入临蒸县陈析临蒸东乡置新城县隋改临蒸曰衡阳县为衡州治开皇废新城重安入焉大业复置二县唐武德复以衡阳为临蒸七年省重安县开元改衡阳为州治　茶陵本属汉长沙国东汉属长沙郡晋属湘东郡南齐属潭州隋废入湘潭县属衡州唐武德析攸县复置属云南州贞观州废省茶陵县圣历复置石晋时地入马氏建天䇿府析属潭州本朝改属衡　耒阳秦初置县属长沙汉髙帝割长沙南境立桂阳郡耒阳属焉东汉为桂阳郡治梁属东衡州梁陈简移县治在鳌山口隋改曰耒阴唐武德复旧治仍曰耒阳　常宁本秦耒阳县地汉属桂阳郡吴分置新宁县晋属湘东郡隋隶衡州唐开元徙宜江天宝更今名　安仁本衡山县安仁镇地五代时后唐析宜阳熊耳两乡置安仁场本朝置县　酃县本汉茶陵县地本朝析置〈地理沿革表〉形胜南岳在衡阳县北　东岩在合江亭东　白云峰在南岳下有龙潭　碧云峰在州城南　云盖峰在耒阳东北　云阜山在衡阳西舜南巡经此　吐雾峰与白云峰相连　朝日峰在屏障山下梅浦水在衡阳东桃源溪出云阳五洞　狮子岩在耒阳西　熊耳山
　　在安仁东南〈舆地纪胜〉
　　人物三国刘巴诸葛亮荐为左将军　唐李寛中于寻真观创石鼔书院　皇朝本士正讲学于石鼔〈舆地纪胜〉集江亭枕湘江蒸水㑹其左瞰临眇空阔绿净不可唾〈韩诗〉片帆在柳岸通郭前衡阳〈杜诗〉春兴不知凡几首衡阳纸价顿能髙〈同上〉猿到夜深啼岳麓雁知春近别衡阳〈杜荀鹤〉回雁峰前雁春回尽却回〈元微之〉耒水波纹细湘江竹叶轻〈同上〉临蒸且莫叹炎方为报秋来雁几行〈柳诗〉
　　本朝以茶陵县属衡州绍兴九年升茶陵郡后复为县乾德三年升安仁场为县咸平五年析衡阳衡山二
　　县地以益之　嘉定四年置酃县于临洣之地〈沿革表〉曾观工部集中载赤沙湖〈陶弼〉衡阳春暖雁飞过兜率雨昏龙战稀　兜率一峰傍林开见宝幢鸟行髙避县山骨下连江〈并同上〉
　　宝庆府〈倚郭一　邵阳外县一　新化〉
　　郡号邵阳　邵陵　敏州　沃阳
　　府沿革楚分于辰在已禹贡荆州之域春秋战国属楚秦属长沙郡汉属长沙国及零陵郡东汉属长沙零陵二郡吴孙皓分置邵陵郡属荆州晋懹帝属湘州义熙属荆州宋齐梁并属邵陵国隋废郡属潭州唐置南梁州贞观改邵州天宝曰邵阳郡属江南道五代地入马氏又入南唐又入周行逢本朝升府〈地理沿革表〉
　　县沿革邵阳本汉长沙国昭陵县东汉别置昭阳县属零陵郡吴置邵陵郡又置髙平县属焉晋改昭陵县曰邵陵又改昭阳曰邵阳属邵陵郡宋并邵陵入邵阳移郡治此又省髙平入焉隋废郡属湘州唐武德复邵陵县七年省入邵阳　新化熙宁六年收复梅山置新化县〈地理沿革表〉
　　形胜梅山在新化县　杏冈在南隅　龙山介于二邑之间秀峰四出　熊山黄帝所登　龙池在新化之文仙山　濓泉在通道坊因周茂叔摄郡得名　甘泉在倅㕔　法华台在东山绝顶一郡之胜概也　文竹山有石床　紫极宫在城西北　青阳洞在新化　青云洞在新化熊胆山下　青山洞在新化北〈舆地纪胜〉
　　人物皇朝聂致尧邦人列举孝行节义十事闻于朝旌表其门　金彦号为义门金氏举孝廉为天下第一李杰洞明先生之子也帅湖南由邵阳拜松楸〈舆地纪胜〉本朝宝庆元年以濳藩升宝庆府神宗初置新化县〈见前县沿革下〉冬叶扶踈碧伞团溪山环郭莫穷端〈冦准〉苍芷溪烟映霭山翛然城角起天端〈同上〉澬水西来兼邵水龙山横鹜际梅山〈欧阳识〉更如何处觅桃源此地端疑小洞天〈胡致堂〉旧置义庄赒族党新持使节拜松楸清湘楼晩挥金上明月池开衣锦游〈张舜民送李杰帅湖南〉
　　郴州〈倚郭一　郴县外县五　桂阳　宜章　永兴　资兴桂东〉
　　郡号桂阳　灵寿　宜章　郴义　绿水　庐阳州沿革翼轸之分野禹贡荆州之域春秋战国属楚秦属长沙郡汉髙帝置桂阳郡三国郡归蜀后割归吴隋置郴州大业复桂阳郡唐置郴州天宝曰桂阳郡属江南道五代地入马氏〈地理沿革表〉
　　县沿革郴县汉髙帝置桂阳郡治郴县历代因之隋置郴州治焉　桂阳本汉郴县地东晋分置汝城县属桂阳郡陈改为庐阳县及置庐阳郡隋废郡以庐阳县属郴州唐天宝改义昌县后唐改郴义县本朝更今名宜章隋大业末萧铣析郴置义章县唐武德七年省之八年复置属郴州本朝更今名　永兴本汉桂阳郡便县宋省之陈复置隋入省郴县唐开元置安陵县天宝改髙亭县本朝更今名　资兴本汉郴县地东汉置汉宁县属桂阳郡吴改阳安县晋改晋宁县隋省之后复置晋兴县唐贞观省之咸亨置资兴县属郴州五代废为寨本朝复置　桂东本汉郴县地本朝析桂阳置〈地理沿革表〉
　　形胜灵寿山在郴县有石室产锺乳　洞灵山在桂阳东有洞穴　苏仙山在郴县东北苏耽学道于此　武丁冈在郴县西南仙人成武丁葬此　桂水在郴县西南合耒阳水　橘井在苏仙宅〈详见井类〉宝云山宝盖山在郴县东　玉履石在宜章县东　白鹿洞在苏仙山口白豹山在永兴县西白豹水出焉　龙宫滩韩昌黎
　　有诗〈详见滩类〉螺溪水在郴县西　万岁山即灵寿山千秋水出焉　群玉林在宜章县〈舆地纪胜〉
　　人物东汉胡腾坐窦武死行丧禁锢　晋谷俭举茂才不仕　唐孟琯著岭南异物志　刘瞻唐史称其行已终始全洁　皇朝曹靖见山谷文集有曹侯善政颂〈舆地纪胜〉集故乡临桂水今复渺星河〈张曲江〉飘飘桂水游怅望苍梧暮〈杜诗〉郴州颇凉冷橘井尚凄清〈同上〉山作剑攒江㵼镜扁舟斗转疾于飞〈韩诗〉游鳞出䧟浦唳鹤绕仙岑风起三湘浪云生万里阴〈柳诗〉地尽湘南戌山分桂北林火云三月合石路九疑深〈戴叔伦〉
　　本朝太平兴国元年改郴义县为桂阳义章县为宜章熙宁六年改髙亭县为永兴　嘉定四年平倭冦析
　　郴县两乡于青要置资兴县析桂阳于土村置桂东县〈沿革表〉橘井苏仙宅茶经陆羽泉〈张舜民〉郴江常自绕郴山为谁流下潇湘去〈秦少游〉石桥歩月公居后橘井烹茶我在先〈折枢宻〉郴山足奇变其水清复美〈张南轩〉
　　荆湖南路
　　道州〈倚郭一　营道外县三　永明　江华　寜逺〉
　　郡号春陵　九疑　江华　营道　营阳
　　州沿革楚越之分翼轸之墟禹贡荆州之域春秋战国属楚秦属长沙郡汉属长沙国及零陵郡苍梧郡东汉属零陵苍梧郡三国初属蜀后属吴晋属零陵郡穆帝分置营阳郡梁改永阳郡隋废郡属永州大业属零陵郡唐武德置营州又加南字贞观改道州寻废之上元复置天宝曰江华郡属江南道五代地入马氏又入南唐后周行逢又有之〈地理沿革表〉
　　县沿革营道本汉零陵郡营道县晋置营阳郡梁永阳郡隋属永州零陵郡唐武德置州治此天宝改𢎞道县本朝复旧名　永明本汉零陵郡营浦县晋属营阳郡南朝分置营阳县梁改郡县皆曰永阳隋废郡省营浦入永阳属零陵郡唐贞观省入营道天授复永阳属道州天宝更今名　江华本汉苍梧郡冯乘县地吴属临贺郡隋属零陵郡唐武德析置江华县属营州贞观属永州上元属道州文明改云汉县神龙复故名　宁逺本汉零陵郡泠道县吴增置舂陵县东晋属营阳郡梁陈属永阳郡隋省泠道入营道而徙营道于泠道又省舂陵入焉属永州唐武德徙营道于州城乃于此地置唐兴县属营州贞观属道州天宝改曰延唐大历又析延唐置大历县属道州后梁改延唐曰延昌后唐复故石晋改曰延喜本朝改今名〈地理沿革表〉
　　形胜九疑山在营道县北九山相似行者疑惑故名九疑舜所葬也为第二十三小洞天　五如石在江北岸左右前后及登石巅皆相似故名五如元结创五如亭七胜泉在五如石间　天门山天柱山在宁逺　含晖岩在营道县又名含晖洞　阳华岩在江华县又名阳华洞　紫虚洞在宁逺又名紏岩　碧虚洞在宁逺又名无为洞　驾鹤峰在州学三元亭之前　惊兔山在城东〈舆地纪胜〉
　　人物唐何坚韩文公有序送之　李季秀代宗时处士皇朝周尧卿称笃行君子　周辅成濓溪之父也　周敦頥字茂叔号濓溪先生著太极图通书黄太史称其胸中洒落有光风霁月气象二程事之皆为大儒〈舆地纪胜〉集九疑山深几千里峰谷崎岖人不到山中旧有姥仙家十里飞泉绕丹灶〈元结〉零陵郡北湘水东浯溪形胜潘洞中〈同上〉零桂佳山水〈吕温〉吾闻九疑好夙志今欲伸〈韩诗〉九疑深路绕山回木落天晴猿正哀〈戴叔伦〉江华胜事接湘濵千里湖山入兴新〈钱起〉
　　本朝建隆三年复以𢎞道县为营道　乾德三年改延喜县曰宁逺省大历县入焉熙宁五年省永明县为镇入营道元祐二年复置〈沿革表〉定王此地元卑湿义帝江山最上游〈陶弼〉云断苍梧竟不归江邉古庙锁朱扉山川不为兴亡改风月应怜感慨非〈陆放翁〉
　　永州〈倚郭一　零陵外县二　东安　祁阳〉
　　郡号零陵　潇湘　浯溪　泉陵　东安
　　州沿革翼轸之分野禹贡荆州之域春秋楚之南境战国楚地秦属长沙郡汉属长沙国零陵郡武帝元鼎六年置三国初属蜀后入吴隋开皇废郡置永州后又曰零陵郡唐置永州天宝曰零陵郡属江南道五代初马氏有之〈地理沿革表〉
　　县沿革零陵本汉零陵郡之泉陵县东汉为零陵郡治晋惠帝分置应阳县隋置州改泉陵县为零陵而省应阳入焉　东安本汉泉陵县地本朝析置　祁阳本汉泉陵县地吴分置祁阳县又置永昌县隋省二县入零陵郡唐武德复置祁阳属永州贞观初废之四年复置〈地理沿革表〉
　　形胜湘水在零陵县北其水至清两岸石壁髙者不啻千丈　潇水在零陵县南三十步至道州境合湘水　黄溪在州北九十里柳文有记　丹岸在州南百里石色如丹　愚溪在州西一里柳子厚名之　贤水在州南秦时贤士周正实居之　西山在零陵西　东丘在龙兴寺　钴𬭁潭在州西五里　杨柳源在县北　白鹤山在祁阳　黄龙岭在州北〈舆地纪胜〉
　　人物汉郑产为白土啬夫劝百姓勿杀子代出口钱因更名白土为更生乡　三国蒋琬为蜀丞相　黄盖赤璧之役建䇿火攻　唐史青上书自荐五歩成诗　唐杰号唐孝子　皇朝路振试卮言日出赋　陈亨伯靖康死虏中蒋纬杨诚斋为作传〈舆地纪胜〉
　　集潇湘水国旁鼋鼍〈杜诗〉湘水永州路水碧山崒兀古木暗鱼潭阴云起龙窟〈李诗〉朝阳嵓下湘水深朝阳洞口寒泉清〈元结〉日晴潇湘渚云断岣嵝岑〈柳诗〉款乃一声湘水绿〈同上〉残腊泛舟何处好最多吟兴是潇湘〈杜荀鹤〉
　　本朝雍熙元年以零陵县之东安场置县〈沿革表〉窗外秋声湘瑟怨槛前行色楚帆飞〈刘能〉零陵郡北云帆落信美台前江月明〈李当遇〉二江明月九峰云云月堂中希静人芙蕖池浅蛙迎雨钴𬭁潭空马送春〈陶弼〉青玻璃盆挿千峰湘江山青无古今何处拭目穷表里太平飞阁暂登临朝阳不闻皂盖下愚溪但有古木阴〈黄鲁直〉湘江佳致在浯溪元结雄文向此题想得后人无以继髙名长与白云齐〈陈术〉水部胸中星斗文太师笔下蛟龙字〈张文潜〉鲁君笔端昭日月次山书法得春秋〈赵不息〉地老天荒元子宅烟霏雾锁鲁公碑〈杨长孺〉元颜文字照浯溪神物于今常护持岸邉尚有堪磨处留刻中兴第二碑〈同上〉
　　全州〈倚郭一　清湘外县一　灌阳〉
　　郡号清湘　潇湘　湘源　三湘
　　州沿革楚地翼轸之分野禹贡荆州之西境历代地理并同永州五代石晋天福置全州〈地理沿革表〉
　　县沿革清湘本汉零陵郡兆阳县地隋省兆阳置湘源县属零陵郡唐属永州五代马氏改今名后置全州治此　灌阳本汉零陵郡零陵县地吴分置观阳隋省入湘源大业萧铣置灌阳县属永州唐武德省之上元复置石晋置州灌阳属焉〈地理沿革表〉
　　形胜湘水在其北　漓水在其南　黄华山在湘源青田岩在清湘　岩净水在灌阳　冻青水玉髄泉在清湘　龙川山在灌阳　龙隐岩狮子岩华严岩波斯岩皆在清湘〈舆地纪胜〉
　　人物皇朝朱孝诚母卒结庵坟域冬笋生瑞竹以盖其坟其后郡守碣孝诚之墓曰朱孝子墓其子扬 --（‘昜’上‘旦’之‘日’与‘一’相连）善又于墓侧为庵以守其孙浩以母多病终身不娶不饮酒食肉蒋举居母丧结庐坟侧芝生于拳石诏旌表门闾〈舆地纪胜〉集残阳楚水畔独吊舜时人不及庙前草至今江上春〈窦群题二妃庙〉
　　本朝南北东西几万峰郡城如在画屏中何人截断湘妃竹半醮秋江作钓筒〈陶弼〉岭开蛮壤断北路下湘川绿水纹如染丹枫色欲燃〈同上〉湘是相分义漓为离别名〈宋成〉眷彼湘源之逺实惟岭管之衡〈余元一〉风生化于中区郡境亘于南粤〈沈现撰璧记〉
　　武冈军〈倚郭一　武冈外县二　新宁　绥宁〉
　　郡号都梁　夫夷　武强　武攸
　　军沿革楚地翼轸之分禹贡荆州之域历代地理并同宝庆府本朝置军〈地理沿革表〉
　　县沿革武冈本汉零陵郡都梁县吴属邵陵郡晋武帝分都梁置武冈县又别置建兴县属邵阳郡宋省武冈入都梁又省建兴隋省都梁入长沙郡邵阳县后复置武攸县唐武徳改武攸曰武冈又置建兴县属南梁州后属邵州七年省建兴入武冈本朝置武冈军治焉新宁本汉零陵郡夫夷县吴属邵陵郡隋省入长沙郡邵阳县五代地入于溪蛮本朝收复置新宁县　绥宁本溪峒地本朝置县〈地理沿革表〉
　　形胜日华山月华山在武冈之云山　明月池深百丈见底　宝方山在济川门外有八严洞　金城山在武冈县界　金洞驿在绥宁县　紫阳山有周谏议读书堂　沧浪水屈原见渔父处　投龙洞在云山　放鹤坡梁崔穆于此罗得二鹤放之得玉璧一双　芙蓉洞在绥寜县　蔷薇水见类要　都梁山在县东一百三十里　武冈因汉伐五溪蛮保此冈故曰武冈左右二冈对峙〈舆地纪胜〉
　　人物五代邓处讷为邵州刺史㑹节度使闵育为周岳所杀处讷兴兵问罪攻岳斩之　皇朝周仪为嘉祐名臣〈舆地纪胜〉
　　集黔山之巑巫水之磻〈柳文武冈铭〉愿铭武冈以慰我心〈同上〉本朝崇宁四年以郡州疆境广漠析武冈绥宁二县置武冈军　熙宁七年得洞蛮徽州之地建莳竹县属邵州元丰六年废之崇寜二年复置为绥宁县属武冈军又临口〈阙〉　亦化外琴州之地崇宁四年置临冈县绍兴省入绥宁复为寨　绍兴二十五年收复晩洞徭杨再兴所据地置新宁县属武冈军〈沿革表〉控制溪洞弹压诸蛮〈崇宁敕牒〉疆境阔户口繁市井稠宻商旅往还　楚际南壤元冥无所不统〈并同上〉杏花洞大路﨑岖曾见千年石斛奴试问金城山里事只言仙境似蓬壶〈李思听〉杏花坞接投龙洞瀑溅苍崖鹤骨寒〈同上〉黛染峰峦水染蓝右分湖北左湖南　前江后岭通云气万壑千林送雨声〈陈简齐〉山中八洞列天巧于此觑谁谓宝方小方是洞天数〈郑汝诸〉
　　桂阳〈倚郭一　平阳外县二　蓝山　临武〉
　　郡号平阳　蓝山　南平　小桂郡
　　军沿革楚分野于辰在已禹贡荆州之域历代地理并同郴州本朝置军〈地理沿革表〉
　　县沿革平阳本汉桂阳郡郴县地晋置桂阳县属平阳郡陈郡县俱废隋大业末萧铣复置唐武德十年省之八年复置属郴州五代废之本朝复置隶桂阳　蓝山本汉桂阳郡南平县地宋省之唐咸亨复置属郴州天宝改今名本朝改属桂阳　临武本汉桂阳郡临武县隋属郴州唐如意改曰隆武神龙复旧名五代废之本朝复置属桂阳〈地理沿革表〉
　　形胜蓝岭在平阳跨蓝山县界　蓝山在本县　鉴湖在军治盛夏不涸　丰湖源岀宝积山前　金粟岩在临武西北　宝山庙在军治西　芙蓉山在城西下有𫎇泉　杨梅山在临武　鹿头山在东门　狮子岩在平阳白竹冈下　襄阳山华阴山晋平山皆在蓝山县〈舆地纪胜〉
　　人物晋谷俭为甘卓所举耻州少士试髙第除郎中唐刘景擢第刘禹锡以诗送之　皇朝叶盖以赋魁上庠见者目为南瑞　黄照邻为职方郎中有读书堂在郡西二里邦人号曰职方岩〈舆地纪胜〉
　　集秦云连天海相接桂水横烟不可涉〈李白〉千里枫林烟雨深无朝无暮有猿吟〈元微之〉
　　本朝天禧元年置桂阳监复置平阳县治郭下绍兴三年升桂阳郡复置临武县隶焉　景德元年以郴州蓝山县隶桂阳监〈沿革表〉一从投迹三湘外两度登髙五岭间〈张舜民〉岭开越峤通交趾路转荆门入九疑〈潘正夫〉鹿头屹立青疑染龙渡横飞势欲来〈杜圭〉官中逐月催租税不征榖帛只征银〈侁章〉





　　记纂渊海卷十三

钦定四库全书
　　记纂渊海卷十四　　　　宋　潘自牧　撰郡县部
　　荆湖北路
　　江陵府〈倚郭一　江陵外县六　公安　濳江　监利　松滋　枝江　石首〉
　　荆南节度　湖北路安抚司
　　郡号荆州　南郡　郢都　渚宫　龙山　临山　公安　石首
　　府沿革楚地翼轸分野鹑尾之次禹贡荆州之域春秋楚都战国楚地秦置南郡汉髙帝临江郡复为南郡景帝临江国复为南郡武帝置荆州三国初归蜀后属吴晋改新郡寻复为南郡又分置南平郡梁元帝都此西魏以封后梁置江陵总管府陈置荆州于公安隋大业为南郡唐武德为荆州贞观属山南道为督都府天宝江陵郡上元升府贞元为荆南节度五代髙季梁据之本朝为江陵府江陵郡〈地理沿革表〉
　　县沿革江陵本秦南郡之临江县汉景帝改江陵为郡治又置郢县东汉省郢入江陵西魏属江陵总管府周因之隋为荆州治唐为江陵府治　公安本汉武陵郡之孱陵县蜀先主名其地曰公安晋属南平郡又置江安县南朝改江安为公安陈于此置荆州隋省孱陵入公安属南郡别置孱县属澧州唐为江陵府公安县潜江本汉江陵县地本朝析置　监利本汉南郡华容县吴置监利县寻省之晋太康复置属巴陵郡怀帝属成都郡又増置丰都县愍帝省丰都入监利仍属南郡宋属巴陵郡隋属沔阳郡唐属复州后梁属江陵府松滋本汉南郡髙城县地东汉省之晋于此侨立松滋县南朝并属河南东郡隋废郡属荆州唐属江陵府枝江属汉南郡魏属临江郡吴以后属南郡唐属江陵府上元分置长寜县寻省枝江入焉大历复置枝江而省长宁入焉　石首本汉华容县地晋置石首县南朝省之唐武德复置属荆州〈地理沿革表〉
　　形胜龙山在江陵孟嘉登髙吹帽处　虎山在龙山西虎洲在公安与龙穴相对　金堤在江陵之灵溪
　　玉湖在江陵县东　鸡鬬山在松滋　虎渡堤在大江南岸　梅平洞在松滋县西上有石洞可容数百人桃源洞在府城东南　青杨山在松滋　青杨湖在濳江　赤湖城在江陵　碧涧溪在松滋有碧涧寺〈舆地纪胜〉人物三国霍峻守薛萌城先主招之曰头可弃城不可得　石伟孙休时仕至光禄勲吴平佯狂不受晋爵南史刘之遴八岁能属文公虬曰此儿必兴吾宗　庾曼倩早有令誉　庾域小有名梁文帝美其才曰荆南杞梓　唐俞文俊武后时新丰山移文俊上书言女主居阳位故山变为灾后怒流岭南　皇朝李尧言李立言李竦同时致仕号挂冠三李　朱昻朱协兄弟致仕赐宴玉津园号渚宫二䟽　唐介为御史论事不屈孙伟自号七泽老渔　乐京熙宁中不肯行助役法弃官而去〈舆地纪胜〉
　　集江村竹树多于草山路尘埃半是云〈姚合〉东弥夏首阔西拒𠛼门壮〈张九龄〉府中丞相阁江上使君滩〈孟浩然〉此府雄且沃骄凌尽戈矛〈韩诗〉江陵城西三月尾花不见桃惟见李〈同上〉汉水照天碧楚山挿云青江陵珠比橘宜阳酒似饧〈白居易〉帘幕青山巫峡雨烟开碧树渚宫秋〈武元衡〉江陵道途逺楚俗云水青〈元微之〉楚地八千里盘桓此都㑹巍峨数里城逺水相映带〈李白〉
　　本朝淳熙元年改荆南府寻复改江陵府　乾德三年以汉江陵县地置潜江县以汉华容县地置建宁县熙宁六年省入石首元祐元年复置崇宁五年复省　建炎初升公安县为公安府寻复为县〈沿革表〉纪南遥望水城寛水色天光混一般大抵江乡足诗景咏吟如把画圗㸔　自有碧江无限好荆州佳景不须山〈郑獬〉地连云夣泽人在水晶宫〈山谷〉两岸垂杨遮虎渡一畨青草覆龙洲〈张景〉地连云夣水无邉天断夷陵欲尽山曾是刘虬髙饮地不知何处扣𤣥关〈张大觉〉
　　武昌府〈倚郭一　江夏外县六　崇阳　武昌　蒲圻　咸宁　通城　嘉鱼〉
　　武昌军节度　沿江制置副使司　湖北转运司　湖广总领所　都统制司
　　郡号东鄂　鄂渚　渚宫　沙阳夏纳　夏口　鲁口府沿革翼轸之分鹑尾之次禹贡荆州之域春秋战国属楚秦属南郡汉属江夏郡三国初属魏后入吴孙权分置武昌郡都此晋武昌郡东晋末武昌江夏二郡地宋置郢州治江夏梁分置上隽郡及州寻废州隋废郡改鄂州大业时为江夏郡唐为鄂州贞观属江南道天宝为江夏郡元和升武昌军额五代地入吴杨氏南唐李氏〈地理沿革表〉
　　县沿革江夏本汉江夏郡沙羡县吴初属武昌郡后省之晋太康复置咸和中侨置汝南郡孝武省沙羡义熙以汝南县属江夏隋置鄂州改县曰江夏　崇阳本汉长沙郡下隽县宋属巴陵郡梁置上隽郡陈改隽州寻复为郡隋废郡省县入蒲圻唐天宝分蒲圻置唐年县后梁改临夏吴杨氏改宗阳南唐复为唐年石晋改临江本朝改今名　武昌本秦鄂县隶南郡汉属江夏郡吴孙权改武昌都置武昌郡后迁都建业晋太康増置鄂县东晋为江州治宋二县并属武昌郡齐又侨置义宁县寻废之隋属鄂州省鄂县入武昌后置城塘县大业废之本朝置郡后复废之　蒲圻本汉沙羡县地晋太康初置属长沙郡宋元嘉属巴陵郡孝建属江夏郡隋属鄂州　咸宁本江夏之南境唐大历置永安镇南唐升县属鄂州本朝改今名　通城本汉下隽县地唐元和置通城镇本朝升县　嘉鱼本汉沙羡县地晋太康徙置沙阳县属武昌郡宋元嘉属巴陵郡孝建属江夏郡梁置沙州寻废之隋省沙阳入蒲圻南唐置嘉鱼属鄂州〈地理沿革表〉
　　形胜夏口在荆江之中正对沔　夏首夏水之首江之汜也　灒山在咸宁县南山如展旗　静山在江夏县东半面山在江夏东半面产草木　八分山在江夏
　　东南水流分如分字有八分湖八分院　赤壁山在蒲圻吴周瑜焚曹公舡处　白望山在咸宁县西　鳯凰山在江夏县北鹦鹉洲在城西南祢衡遇害处　黄龙山在通城　黄鹄山在江夏　龟湖山在嘉鱼西南龙洞山在通城县南　宝盖山在通城东　铜盘堤在咸宁南〈舆地纪胜〉
　　人物吴孟宗至孝母嗜冬笋宗入林哀叹笋为之出晋孟嘉征西大将军　唐李善注文选子李邕为北海太守号李北海　李鄘邕之从孙吐突承璀荐之引疾辞位　元结制大唐中兴颂　皇朝冯京进士第一人李宗孟年十一召试两掖　陈卓有田五千而兄之
　　田止一千愿合戸而同之〈舆地纪胜〉
　　集乘鄂渚而反顾兮款秋冬之绪风〈楚辞〉过夏首而西浮兮顾龙门而不见〈同上〉浮鄂渚而驾言背夏首以窘逝〈陆云赋〉　落帆黄鹄之浦藏船鹦鹉之洲〈庾信赋〉我且为君捶碎黄鹤楼君亦为吾𢷬却鹦鹉洲赤壁争雄如夣里且须歌舞寛离愁〈李白〉路指鳯凰山北云衣霑鹦鹉洲边雨〈岑参〉江邉黄鹤古时楼劳置华筵待我游楚思苍茫云水冷商音清脆管弦秋白花浪溅头陀寺红叶林笼鹦鹉洲总是平生未行处醉来堪赏醒堪愁〈白居易〉
　　本朝开宝八年改临江县为崇阳县　景德四年改永安县为咸宁县　熙寜五年升通城镇为县元丰八年属岳州元祐七年来属绍兴五年废为镇十七年复置嘉定十五年升武昌县为寿昌军绍定复为县属鄂
　　州〈沿革表〉孤烟汉川树长笛武昌人〈刘挚〉鹤楼试望晴霞断鹦渚行吟绿蕙香〈梅询〉鹦洲有客吊芳草黄鹤无人吹落梅〈刘奉世〉但见石城多草木定知江夏乆兴亡〈张舜民〉黄鹤楼鹦鹉洲碧水欲合天自浮芳草无情春亦秋祢衡白骨瘗何处曹王旧曲无人收〈郭祚正〉
　　常德府〈倚郭一　武陵外县三　桃源　龙阳　沅江〉常德军节度　湖北提刑司提举司
　　郡号武陵　鼎水　桃源　临沅　黔中
　　府沿革翼轸鹑尾之次禹贡荆州之域春秋属楚战国楚黔中地秦黔中郡汉髙帝改武陵郡三国初入蜀后入吴梁置武州后改沅州隋废郡改朗州大业复武陵郡唐武德曰朗州天宝曰武陵郡属江南道后周升武平军本朝改鼎州〈地理沿革表〉
　　县沿革武陵汉武陵郡索临沅二县以索为郡治东汉临沅为郡治阳嘉更索曰汉寿为荆州刺史治魏徙荆州治江陵吴改汉寿曰吴寿晋复名汉寿隋治朗州改临沅曰武陵省汉寿入焉　桃源东汉治沅南县属武陵郡隋省入武陵本朝析置桃源县　龙阳本汉索县地吴初置县历代并属武陵郡　沅江本汉长沙国益阳县地梁置重华县隋改安乐后改沅江属岳州唐干宁改桥江五代属朗州本朝复曰沅江〈地理沿革表〉
　　形胜朗水在武陵县　沅水经武陵南注洞庭　桃源晋时渔人尝至其地见秦时隐者今为第三十五小洞天　橘洲在龙阳县吴李衡植柑其上号木奴千头天门山岩中有书数千卷人不可取　风门山在武陵龙泉池在府东　龙岩山在武陵　三脊茅九斤鳖
　　并产沅江〈舆地纪胜〉
　　人物虞善卷舜逊以天下不受今有坛在柱山　蜀廖立孔明称为楚之良才　吴潘浚以五千兵擒蛮人樊伷　梁伍安盆撰武陵地理纪　皇朝陈阳举八行不就〈舆地纪胜〉
　　集西汉开支郡南朝号戚藩四封当列宿百雉俯清沅茗拆苍溪秀𬞟生枉渚暄沈约台榭故李衡墟落存〈刘禹锡诗集〉沅江清悠悠连山郁岑寂　星象承鸟翼蛮陬想犬牙俚人祠竹节仙洞闭桃花　北渚吊灵均长岑思亭伯〈并同上〉昔日狂秦事可嗟直驱鸡犬入桃花至今不出烟溪口万古潺湲二水斜〈李白〉雾暗烟浓草色新一畨流水满溪春可怜渔父重来访只见桃花不见人〈同上〉本朝建隆削武平军额大中祥符改鼎州政和升常德军额隆兴升府　乾德元年析武陵置桃源县复以桥江为沅江县属岳州后改隶常德〈沿革表〉武陵控扼五溪猺路入京城万国朝石柜雄排沅水势浮圗髙耸接云霄丹砂井涌三泉脉玉带河横六画桥〈杨川〉曲台风月德山云夣想中间今几春臣葬江鱼终爱楚民逃花洞不思秦〈陶弼〉锁断桃源一窟春避秦日月无归处〈徐东野〉花片已随山下水云层虚锁洞中春〈王祜〉
　　德安府〈倚郭一　安陆外县三　云夣　应城　孝感〉安逺军节度
　　郡号安陆　环岳　安逺　郧州　安州
　　府沿革翼轸分野禹贡荆州之域春秋郧国楚灭之战国楚地秦属南郡汉髙帝分置江夏郡三国初属魏中属吴后又属魏宋分置安陆郡梁置南司州寻废西魏置安州总管府周置郧州及安陆郡隋废郡为安州大业复安陆郡唐武德改安州后为大督都府属淮南道天宝曰安陆郡贞元为奉义军节度后罢后唐升安逺军本朝升府〈地理沿革表〉
　　县沿革安陆县属汉江夏郡晋为郡治宋安陆郡梁南司州西魏安州隋安陆郡唐安州皆治此　云夣本汉江夏郡治西陵县西魏置云夣县属城阳郡隋为安陵郡　应城本汉江夏郡云杜县地西魏置应城县属阳城郡隋大业改应阳属安陆郡唐武德复故名属安陆州省入云夣大和复置天祐复改应阳后唐复曰应城孝感本汉安陆县地宋置孝昌县属江夏郡梁置永
　　阳县及应州西魏置岳州及岳山郡后周并省隋开皇废郡梁置永阳以孝昌属安州永阳为吉阳唐武德置环州及澴阳县州废省澴阳入孝昌来属宝应属沔州又归安州元和省孝昌入云夣省吉阳入应山后皆复置后唐改孝昌为孝感本朝省吉阳入焉〈地理沿革表〉形胜铁城山石柱山在府北　石梁山在府西北石岩山在府南　石牛潭金龙涧在府西北　四望山九堫山八境岩在孝感县　紫金山在府西北　碧玉亭在府南　珍珠坡在云夣县〈舆地纪胜〉
　　人物楚鬬榖於菟即令尹子文　东汉黄香号江夏黄童子黄琼为太尉黄琬琼之孙〈对日事见日食类〉唐许绍与唐髙祖同学　皇朝郑獬魁多士　宋庠宋祁寓居安陆文学冠世天下谓之二宋　王德臣有注和杜诗及尘史　郭赞为上蔡令金人入不屈死〈舆地纪胜〉
　　集遥送扁舟安陆郡天邉何处穆陵关〈王昌龄〉还把馀杯重相劝不堪秋草背郧城〈罗隠〉暮雨不知涢口处春风只到穆陵西〈刘文房〉
　　本朝宣和元年以神宗潜藩升徳安府　开宝二年省吉阳县入孝感　熙宁二年省云夣县入安陆元祐复置〈沿革表〉安陆号方镇江邉无事州〈范雍〉郧川夣泽地古迹堪词求白兆桃花岩翰林栖此丘〈同上〉紫金髙处是鳌头独负华堂几百秋形势平吞北梦泽规模雄峙南司州〈李楫〉白兆山光相掩映紫金气象转深幽〈同上〉楼在浮云缥缈间浮云破处见朱栏山光对入郧城紫溪影横飞夣泽寒〈郑獬咏浮云楼〉
　　荆湖北路
　　岳州〈倚郭一　巴陵外县三　华容　平江　临湘〉
　　岳阳军节度
　　郡号巴陵　巴川　岳阳　华容　罗水　洞庭州沿革楚分翼轸之次禹贡荆州之域三苖之地春秋战国属楚秦以后属长沙郡三国初入蜀后归吴晋元康置建昌郡咸康省之宋元嘉置巴陵郡梁兼置巴州隋废郡改岳州大业改罗州后为巴陵郡唐武德巴州六年改岳州天宝曰巴陵郡五代入楚马氏〈地理沿革表〉县沿革巴陵本汉长沙郡下隽县地晋太康置巴陵县宋置巴陵郡治梁为巴州治隋为巴陵郡治　华容本汉武陵郡孱陵县地晋武置南安县属南平郡隋改华容县属岳州唐垂拱改容城神龙复故　平江本汉长沙郡罗县地东汉置汉昌县吴改曰吴昌隋省入罗县属巴陵郡唐省罗入湘阴神龙分湘阴置昌江县属岳州后唐改今名　临湘本晋巴陵县之王朝场本朝置县〈地理沿革表〉
　　形胜君山在洞庭湖中帝之二女居之曰湘君湘夫人湘水至清虽深见底　洞庭湖〈详见湖类〉云夣泽云在江
　　北夣在江南　紫阁山见杜牧诗　赤亭湖在华容县玉笥山在湘阴屈原于此九歌词金船洞在平江岳
　　阳楼下瞰洞庭　洞庭山〈即君山也〉幕阜山在平江为第二十五小洞天　道岩山梅仙山仙郎洞仙女岩皆在平江石龙洞在临湘界中　玉猴山在华容界　昌江山在平江境仙人艾君居之有石坛芙蓉池金线洞飞仙石温泉山有别出山凡五曰天岳天柱雷台雷公幕府〈舆地纪胜〉
　　人物唐以来隐君子郑田二刘山人嵇处士刘长卿李频王昌龄郑谷〈自刘长卿以下各有诗篇传世〉黄诰登熙宁第　李平西登元符第靖康中与李纲奏守御之策〈舆地纪胜〉
　　集三湘沦洞庭七泽蔼荆牧〈颜延之〉清晨登巴陵周覧无不极〈李白〉山青灭逺树水绿无寒烟风清长沙浦霜空云夣田　帝子潇湘去不还空馀秋草洞庭间淡扫明湖开玉镜丹青画出是君山　楼观岳阳尽川回洞庭开雁引愁心去山衔好月来〈并同上〉西泛平湖尽差参入乱山东瞻岳阳郡汗漫太虗间〈张说〉江国逾千里山城近百层〈杜诗〉云梦夕阳愁里色洞庭春浪坐来声〈崔橹〉夜䌫洞庭舟丛芮才可傍明登岳阳楼辉焕朝日亮〈韩诗〉湖光秋色两相和潭面无风镜未磨遥望洞庭山木翠白银盘里一青螺〈刘禹锡〉
　　本朝宣和二年升岳阳军额绍兴二十五年改纯州华容军三十一年复旧　淳化四年升王朝场为王朝县至道改临湘县〈沿革表〉欹枕夜听潇湘雨扶笻秋望洞庭山〈吕䝉正〉满川风月独凭栏绾结湘娥十二鬟可惜不当湖水面银山堆里看青山〈山谷〉一境并吞云夣国四时闲澹洞庭天〈彭浚明〉万里山川寛眼界两湖风月送天涯〈范宗〉
　　澧州〈倚郭一　澧阳外县三　安乡　石门　慈利〉
　　郡号澧阳　澧水　澧陵　澹澧　松门　石门州沿革翼轸鹑尾之次禹贡荆州之域春秋战国属楚秦属黔中郡汉属武陵郡吴孙休置天门郡晋安帝侨置南义阳郡隋废郡置松州寻改澧州大业为澧阳郡唐属江南道五代地入楚马氏〈地理沿革表〉
　　县沿革澧阳本汉武陵郡零阳县地晋太康分置澧阳县属天门郡宋省之隋复置为郡治　安乡本汉武陵郡孱陵县地东汉分置作唐县亦汉寿县地晋置南平郡治作唐宋置义阳郡隋改作唐为孱陵又置安乡县并属澧州唐贞观省孱陵入安乡　石门本汉零阳县地吴置天门郡隋废郡置石门县　慈利本汉零阳县吴又置溇中县晋置天门郡治零阳后省溇中南朝又省零阳周置衡州隋开皇复置零阳后改慈利又于衡州置崇义县改衡州曰崇州大业州废唐二县属澧州麟德省崇义入慈利〈地理沿革表〉
　　形胜澧水在澧阳县南　崇山即放驩兜之所　兼泉在大同山　汤泉在慈利有三处　独浮山在澧阳浮丘子修道于此　层步山在石门　雷山洞在慈利张宗洞之侧　仙女洞在石门紫和山之阳　鸳鸯浦在慈利　鸜鹆湖在澧阳　天门山一名嵩梁山在慈利有六十峰　石桂城在慈利　黄石山在石门　赤崖山赤松城白公城皆在慈利〈舆地纪胜〉
　　人物春秋白善将军不从白公之乱　申鸣以孝闻后相楚杀白公　晋车武子聚萤读书　唐李群玉放怀丘壑吟咏性情〈舆地纪胜〉
　　集望涔阳兮极浦〈楚辞〉遗余佩兮澧浦〈同上〉秋原被兰叶春渚涨桃花〈刘禹锡〉芳意怅摇落兰芷谢汀洲〈李群玉〉濡毫乱写湘江月〈同上〉
　　本朝忠以申鸣著学有车公优外挹兰江水下俯仙明洲读书谓群玉探药思浮丘况得子厚语谓冠南汉州〈楼钥〉
　　沅州〈倚郭一　卢阳外县二　麻阳　黔阳〉
　　郡号潭阳　黔阳　龙标　沅陵
　　州沿革鹑尾楚分禹贡荆州之域春秋战国楚地秦黔中郡地汉以后武陵郡地梁陈属沅陵郡隋属辰州唐贞观以辰之龙标县置巫州天授改沅州开元复曰巫州天宝曰潭阳郡大历改叙州衰没于溪峒〈地理沿革表〉县沿革卢阳本汉武陵郡无阳县晋置舞阳县宋省之
　　梁〈阙〉　　　　　　　　　　州唐垂拱析麻阳县地置龙门县属辰州先天析龙标置潭阳县属叙州并废本朝置卢阳县属沅州　麻阳唐武德分沅溪辰溪初置属辰州又为锦州招谕县后废之本朝以麻阳来属黔阳本汉武陵郡镡城县地宋省之唐贞观置朗溪
　　县属叙州后废为黔江城本朝复升为黔阳县〈地理沿革表〉形胜沅水在黔阳　㵲水在卢阳　龙溪在镇江寨犀溪在卢阳界　鸦井出朱砂　花山竹山在卢阳金斗崖在黔阳　锦州渡在麻阳　双髻峰在卢阳七宝山在黔阳　龙井洞在卢阳有三洞曰龙井干井小井　大浴洞在黔阳〈舆地纪胜〉
　　集令沅湘兮无波〈楚辞〉沅有芷兮澧有兰〈同上〉沅湘万里秋〈杜诗〉杨花落尽子规啼闻说龙标过五溪我亦甘心寄明月随君直到夜郎西〈李白送王昌龄〉叙浦潭阳隔楚山离樽不用起愁颜〈王昌龄〉南浦逢君岭外还沅溪更逺洞庭山〈同上〉沅水罗纹海燕回柳条牵恨到荆台定知行路春愁里故郢城邉见落梅〈李群玉送客〉
　　本朝熙宁七年收复兼得唐锦奖二州地置沅州治卢阳县今镇江铺乃龙标县龙门铺乃唐龙同县以辰州麻阳县来属先是端拱三年复置招谕县属辰州至是亦属焉八年省入麻阳今锦州寨乃唐锦州元丰三年升黔江城为黔阳县来属〈沿革表〉草暖闻鸣鹿江清对饮猿何时一樽酒重上谢公轩〈陶弼　谢公轩乃群山楼〉
　　辰州〈倚郭一　沅陵外县三　溆浦　辰溪　卢溪〉
　　郡号辰阳　辰溪　溆浦　义陵　卢溪　巫黔州沿革翼轸鹑尾之次禹贡荆州之域春秋属楚战国秦取之置黔中郡汉武陵郡三国初入蜀后归吴陈置沅陵郡隋废郡置辰州大业复沅陵郡唐置辰州天宝曰卢溪郡属江南道五代地入楚马氏〈地理沿革表〉
　　县沿革沅陵本汉武陵郡沅陵酉阳二县地晋后废酉阳陈置郡隋为辰州治所　溆浦本汉武陵郡义陵县地东汉省义陵唐武德分辰溪置溆浦县　辰溪本汉武陵郡辰阳县晋省之宋复置梁又置建昌县及南阳废建昌隋改辰阳曰辰溪改南阳郡为寿州又改𠑽州大业废之属沅陵郡唐属辰州　卢溪本汉沅陵县地梁置卢州隋废之后萧铣置卢溪县唐武德属辰州〈地理沿革表〉
　　形胜五溪为雄溪樠溪酉溪𣲘溪辰溪　辰水出三吴山　卢水在卢溪县西　沅水在辰溪县　酉水在州西北　溆水在溆浦县　紫山在州西南　丹湍在沅溪君山　漱㳘山怡容山皆在沅陵　髙明山溆浦有髙明涧　光明山在沅陵　大酉山在沅陵为第二十六小洞天　紫溪山在溆浦　青浪滩在沅陵　龙门山出朱砂　龙池洞在溆浦　半月湾在辰溪　明月山在沅陵　明月洞在溆浦〈舆地纪胜〉
　　集朝发枉陼兮夕宿辰阳〈楚辞〉入溆浦而邅回〈同上〉卢溪郡南夜泊舟夜闻南崖羌戎讴〈王昌龄〉滔滔武陵一何深鸟飞不渡兽不能临嗟哉武溪多毒淫〈马援南征作歌名武陵深〉本朝六月五溪邉溪深气象偏昼阴疑雨后乆冷觉秋先栈倚临崖石竿通隔岭泉〈陶弼〉草芾人朝醉畬田夜火明　采金人簇青莎岸射虎兵围黄叶林〈并同上〉瞿柏庭之石碑可读马伏波之铜柱犹存〈贺张守启〉
　　靖州〈倚郭一　永平外县二　㑹同　通道〉
　　郡号诚州
　　州沿革鹑尾楚分秦属黔中郡汉属武陵郡武帝䍧牱郡唐为夷播叙三州之境五代马希范有地后周称徽诚二州皇朝十洞豪长杨通蕴送款内附〈舆地纪胜馀见后本朝下〉县沿革永平本沅州贯堡寨地有云叙州地　㑹同昔在狼江寨之上　通道本唐之旧置县基莫知其名〈并舆地纪胜馀见后本朝下〉
　　形胜飞山在州北俗呼为胜山　沅江出西南畨界九叠山山势盘纡九峰相次　六王溪在永平贯堡寨多星江在通道县　芙蓉江来自湖南　菖蒲与武
　　冈之岭绥宁分界　侍郎山佛子岭皆在州南　宝溪在城东北　一玉山潭水㑹于渠河入于郎江　福湖峰在州南　旺溪山在㑹同县　鸡公县本唐旧县今属永平通道一县分界九溪十湖〈舆地纪胜〉
　　本朝太平兴国五年杨通宝来贡朝廷以为诚州刺史熙宁九年收复元丰四年置诚州元祐二年降为渠
　　阳军寻废为寨五年复置诚崇宁二年改名靖州〈沿革表〉元丰六年置渠阳县为州治崇宁改永平县置三江
　　县寻改为㑹同县以罗䝉县为通道县〈并同上　按罗䝉名不知起于何时㑹要又作罗岐县未知孰是〉
　　荆湖北路
　　峡州〈倚郭一　夷陵外县三　宜都　长阳　逺安〉
　　郡号夷陵　西陵　三峡　夷山　夷都
　　州沿革鹑尾之次禹贡荆州之域春秋战国属楚秦汉属南郡魏分置临江郡蜀改宜都郡吴以后因之梁兼置宜州西魏改拓州后周改硖州隋大业为夷陵郡唐武德改峡州自下牢戍徙治步阐垒天宝曰夷陵郡属山南道五代髙季兴有其地〈地理沿革表〉
　　县沿革夷陵属秦南郡汉为都尉治东汉建中属新城郡魏为临江郡治蜀宜都郡吴改曰西陵为重镇晋太康复曰夷陵为宜都郡治梁宜州西魏拓州周硖州皆治焉隋置郡又分长阳置巴山县属清江郡后省之唐置州复置巴山县属睦州贞观来属天宝日省入长阳五代髙氏复置巴山县本朝省之　宜都本秦南郡夷道县属宜都郡治此宋析宜道置宜昌县属宜都郡陈析置宜都县属南荆州隋开皇废郡省宜都入宜昌属江陵府大业夷道属夷陵郡唐武德改宜昌曰宜都以二县置江州六年曰东松州贞观州废省宜道入宜都属峡州　长阳本汉武陵郡佷山县东汉属南郡蜀吴以后皆属宜都郡晋太康改兴山后复故梁属宜州西魏属拓州陈属南荆州又置盐水县及亭州隋开皇改长阳县属江陵府九年置睦州寻废又改亭州为庸州又废为清江郡后郡徙而省盐水唐武德复置睦州并盐水八年州废省盐水入长阳属东松州贞观州废来属　逺安本汉临沮县地东晋沮阳地义熙分置髙安县及汶阳郡后周改髙安曰逺安隋废郡属峡州〈地理沿革表〉
　　形胜丹山在逺安县　清江在宜都县　龙角山在长阳　羊肠山在宜都　虎牙山在夷陵　狼尾滩在蜀江　羊门山在宜都　鹿溪山在逺安　黄牛峡白狗峡在夷陵　金龙洞在逺安鬼谷子隐处　西陵峡在夷陵三峡之一也　松门山兰亭洞皆在逺安　荆门山在宜都　桃李洞在逺安　阴阳石在长阳〈见雨晴类〉琮峥谷在夷陵〈并舆地纪胜〉
　　人物五代李景威死节南平太祖称其忠臣厚恤其家　皇朝何参不求闻达欧阳公重之　胡勉建炎初集豪勇破贼锺相斩二渠魁　龚鼎摄夷陵令击刘超有功〈舆地纪胜〉
　　集春水月峡来浮舟望安极正见桃花浪依然锦江色江色绿且明茫茫与天平逶迤巴山尽遥曳楚云行〈李白〉黄牛来势泻山川叠日孤舟逐寸前雷电夜惊猿落树波涛秋恐客离船盘涡迸入空虚地断壁髙分缭绕天多少旅人经此过一生魂夣拍潺湲〈同上〉鹿角真走险狼头如䟦胡〈杜甫〉白狗斜临冗黄牛更在东　逺山朝白帝深水谒夷陵〈并同上〉万丈赤幢潭底日一条白练峡中天〈白居易〉神女台云闲缭绕使君滩水急潺湲　上有万仭山下有千丈水苍苍两崖间阔狭容一苇〈并同上〉两崖开尽水回环一叶才过石罅间楚客莫言山势险世人心更险于山〈雍陶〉
　　本朝开宝以峡州隶京师咸平中属湖北路　开宝八年省巴山县入夷陵为巴山寨〈沿革表〉未腊梅先发经霜叶不凋〈欧阳公〉时节同荆俗民风载楚谣　西陵山水天下佳　愁烟苦雾少芳菲野卉蛮花鬬红紫　醉里人归芳草渡夣中船下武牙滩〈并同上〉江水逺流千古恨峡云长作四时容〈房与之〉枫落楚江寒岸静月髙巫峡夜猿哀〈秦惟肖〉三遗洞里寻遗迹坐喜亭前足雅歌〈洪迈〉
　　归州〈倚郭一　秭归外县二　巴东　兴山〉
　　郡号巴东　秭归　建平　䕫国
　　州沿革翼轸分野禹贡荆州之域春秋䕫子国楚灭之秦汉属南郡三国先入蜀后归吴永安属建平郡晋属荆州齐属巴州梁属信州后周置秭归郡隋开皇初郡废县仍曰秭归属信州唐武德分䕫置归州天宝曰巴东郡属山南东道五代地入南平髙氏〈地理沿革表〉县沿革秭归属汉南郡吴属建平郡后周置秭归郡改县曰长宁隋废为秭归县属信州唐为归州治　巴东本汉巫县地宋置归乡县属建平郡梁置信陵郡后周废郡改归乡曰乐乡隋改巴东属信州唐武德来属兴山本秭归县地吴置兴山县属建平郡宋省之周武帝置髙阳县宣帝省之唐武德析秭归复置兴山属归州〈地理沿革表〉
　　形胜四通山在兴山有四径可上　三游洞即龙昌洞蒋概彭德纯周茂叔同游得名　三闾山屈原所居八学士山在秭归　桐木山在巴东　莲花滩枣子林在秭归奇石山在兴山　破石山滑石滩在秭归　鸡笼山在巴东　龙湫洞在秭归　螺玉山螺金山在巴东县北金字山在巴东　玉虚洞在兴山　朱雀山在秭归青羊溪在巴东〈舆地纪胜〉
　　人物楚屈原忠而被逐著离骚赋　宋玉师事屈原梁严植之撰吉凶礼仪注　皇朝谭述尝参山谷先生万俟卨绍兴参政〈舆地纪胜〉
　　集宋玉归州宅云通白帝城〈杜甫〉若道士无英俊才何得山有屈原宅若道巫山女粗丑何得上有昭君村　群山万壑赴荆门生长明妃尚有村一去紫台连朔漠独留青冢向黄昏〈并同上〉巫女庙花红似粉昭君村柳翠于眉〈白居易〉巫山暮足霑花雨楚水春多逆浪风〈同上〉
　　本朝开宝归州直隶京师咸平属湖北建炎属䕫路绍兴复故寻又属䕫路淳熙复故〈阙〉熙宁〈阙〉年〈阙〉兴〈阙〉　属秭归元祐复置〈沿革表〉晩日寒天过秭归〈阙〉
　　况经宋玉悲秋处不特秋悲冬亦悲〈阙〉
　　熊绎旧城空竹丛〈同上〉归州〈阙〉
　　山穷林薄不肥沃生尔〈阙〉
　　穹庐天万里汉宫无色〈阙〉

　　复州〈倚郭一　景陵外县一　玉沙〉
　　郡号竟陵　建兴　江沙　景陵
　　州沿革翼轸鹑尾之次禹贡荆州之域春秋战国楚地
　　秦属南郡汉属江夏郡三国初属魏〈阙〉　　　　　晋元康分置竟陵郡南齐分置遂安左郡梁又置沔阳郡改遂安左郡为建安西魏改光川郡置郢州后周改复州隋开皇废郡为复州大业改沔州又改沔阳郡唐武徳为复州贞观属山南道天宝为竟陵郡后梁升武威军〈地理沿革表〉
　　县沿革景陵本汉江夏郡竟陵县晋元康置竟陵郡治霄城县竟陵属焉南齐以霄城属遂安左郡梁省竟陵以霄城属建安郡西魏属光川郡周改霄城为竟陵属复州隋开皇为复州治仁寿徙治建兴唐初为州治贞观徙治沔阳后梁为州晋天福改县曰景陵　玉沙本汉江夏郡云杜县晋元康属竟陵郡梁分置沔阳县及郡西魏改沔阳曰建兴废云杜县隋大业改建兴曰沔阳徙沔阳郡治焉唐武德属复州贞观为州治后梁徙治竟陵以为属邑本朝置玉沙县省沔阳入焉〈地理沿革表〉形胜三澨水见禹贡澨三阳湖在玉沙曰朝阳南阳水阳　五华山在竟陵东　采桑村撒花台皆在竟陵白鹭湖在玉沙　白螺在竟陵　大隠林小隐林在沔阳〈舆地纪胜〉
　　人物唐陆羽号竟陵子　皇朝张徽能诗有沧浪集弟张征七持使节八部郡府　张嘉言为学谕敌犯景陵郡不屈自沉于水同室六人俱死〈舆地纪胜〉
　　集羡尔优游正少年竟陵烟月佀吴天车螯近岸无妨取舴艋随风不费牵处处路傍千顷稻家家门外一渠莲〈皮日休送弟〉千羡万羡西江水曽见竟陵城下来〈陆羽〉本朝熙宁六年废复州以景陵县属安州元祐复置州治景陵　乾德二年置玉沙县属江陵至道来属宝元省沔阳入玉沙熙宁州废省县为镇入江陵监利县元祐复玉沙县属江陵寻又来属〈沿革表〉西风袅袅木飕飕身在江湖北岸州自古楚人词最好为君重赋竟陵秋〈张耒〉水际疑逢陆文学草间恐有鬬於菟〈赵纲立〉云夣泽南古竟陵登临聚景在幽亭几重湛湛波湖绿万叠阴阴桑柘青〈唐恪〉
　　汉阳军〈倚郭一　汉阳外县一　汉川〉
　　郡号沔阳　汉津　古沔
　　军沿革翼轸分野禹贡荆州之域春秋属郧楚取之秦属南郡汉属江夏郡三国初属魏后属吴梁属沔阳郡后周属复州隋属沔阳郡置沔州天宝曰汉阳郡建中废之寻复宝历又废地属岳州后周置汉阳军〈地理沿革表〉县沿革汉阳本汉安陆县地汉末三国沔口县地东晋置沌县陈省之隋开皇置汉津县属复州大业改今名唐初置沔州后废属鄂州后周置军治此　汉川本安陆县地梁置梁安县西魏改魏安寻改汊川周改甑山隋属沔阳郡后废甑山唐武德析汉阳置汊川县属沔州后属鄂州后周属安州本朝来属〈地理沿革表〉
　　形胜却月城在县北三里　却月湖在汉川　鳯栖山在军治北　鸡鸣镇在汉川西　仙濳山一名九真山又名五岁山　大小别山小军山皆在汉阳　梁城山在郡治东北一名鲁山　石潭山在汉阳　桃花洞在锺秀门外　菖蒲洞在汉阳〈舆地纪胜〉
　　集汉阳抱青山飞楼映㐮渚白云蔽黄鹤绿树藏鹦鹉〈崔群玉〉南湖秋月白王宰夜相邀锦帐郎官醉罗衣舞女娇〈李白〉汉阳渡口兰为舟汉阳城下多酒楼〈罗隐〉
　　本朝熙宁四年废汉阳军以县属鄂州元祐复置　太平兴国二年改汊川县为汉川来属熙寜废为镇元祐复置〈沿革表〉西来汉水接江流大别山邉旧沔州春到夕阳无尽兴一行飞鹭下汀洲〈林邵〉郎官湖上郎官游只都闲客生闲愁烟波荡漾四五顷风月凄凉三百秋〈同上〉
　　荆门军〈倚郭一　长林外县一　当阳〉
　　郡号长林　荆岑
　　军沿革星土分野历代地理并同江陵府五代髙季兴置军治当阳〈地理沿革表〉
　　县沿革长林本汉江陵县地宋置长林长宁二县隋省长林又改长宁曰长陵属江陵府唐武德置基州及章山县州废章山隶郢州八年省章山入长林析正元置荆门县后省之本朝徙军治此　当阳汉属南郡又为临沮县晋临沮属襄阳宋二县并属南郡后梁置平州又置安居县废临沮隋开皇置玉州未几州郡并废属江陵府后改安居曰昭丘大业改荆台后废之唐武德置平州复临沮县又名玉州州废属荆州省临沮〈地理沿革表〉
　　形胜彩水出紫盖山下　丹溪在当阳北　龙川鳯川在当阳南　七星潭在长林　三星山在当阳　龙尾山狼尾山在长林　虎牙山在城西南　香垆山熨斗陂剑池皆在当阳　磨剑山在长林秦王磨剑处　铁山接逺安县界　玉泉在当阳县南〈舆地纪胜〉
　　人物唐郑谷居白社　皇朝唐介为谏官　朱震号汉上先生有易〈舆地纪胜〉
　　集指途跻楚望策马傍荆岑〈张九龄〉荆门控三巴〈孟浩然〉斜分汉水横湘山山青水绿荆门间〈王建〉飞烟纪南城尘土荆门间〈杜甫〉
　　本朝开宝五年仍置军初治当阳改置长林熙宁废元祐复〈沿革表〉紫盖亭亭绣荆渚股分彩水穿林莽〈葛立方〉彩川紫岫洗诗愁〈王之望〉指㸃荆门路烟云半有无〈王之道〉
　　信阳军〈倚郭一　信阳外县一　罗山〉
　　郡号义阳　申国　平氏
　　军沿革鹑尾之分禹贡荆豫之域春秋申国楚灭之秦属南阳郡汉南阳江夏郡晋义阳江夏郡宋置宋安郡兼置司州梁为北司州后魏改郢州周改申州隋大业改义州寻为义阳郡唐淮南道本朝降为军〈地理沿革表〉县沿革信阳本汉南阳郡平氏县地又江夏郡锺武𫑡二县地东汉省锺武魏分平氏置义阳县晋义阳属义阳郡𫑡属江夏郡宋改义阳县曰平阳置宋安郡治北齐改𫑡为齐安置齐安郡隋复改义阳改齐安为锺山并属义阳郡本朝省锺山改今名　罗山本汉𫑡县地北齐置髙安县隋开皇废之后复置罗山县属义阳郡唐武德置南罗州州废属申州〈地理沿革表〉
　　形胜羊山在郡东北　鹊山鱼陂在罗山县　武阳关在军南　义阳山在军东　石壁潭在信阳　石城山在军东南　三角山在军南八十里　九曲河在军南仙君港在军西　佛圗山在罗山　锺山在县西南金山在军南　霸山于诸山最为髙大〈舆地纪胜〉
　　人物蜀费祎代蒋琬为大将军　晋孟嘉史以为𫑡人皇朝舒继明与伪齐战死〈舆地纪胜〉
　　集城邉一水抱城流城外群山拥郡楼〈张耒〉
　　本朝开宝九年改义阳军省锺山罗山入义阳县太平兴国军县并改为信阳复置罗山县〈沿革表〉群山设关险髙屋昼多阴晴岚度丘壑踈草上衣襟〈皇朝名贤诗见文苑英华不著〉



　　记纂渊海卷十四
<子部,类书类,记纂渊海>

钦定四库全书
　　记纂渊海卷十五　　　　宋　潘自牧　撰郡县部
　　广南东路
　　广州〈倚郭二　南海　番禺外县六　清逺　増城　怀集　东筦新㑹　香山〉
　　清海军节度　广东经略安抚司转运司提举司市舶司
　　郡号番禺　五羊　南海　清海　东筦
　　州沿革牵牛婺女之次越分野禹贡扬州之域春秋百越地秦汉南海郡东汉建安鱼立交州寻废之吴分立广州晋为州治隋废郡改番州大业复南海郡唐武德立广州贞观为都督府开元为岭南道天宝为南海郡乾宁升清海军五代南汉刘隠所有〈地理沿革表〉
　　县沿革南海本秦南海郡番禺县地东汉交州吴广州皆治此隋改番禺曰南海为州治唐因之五代刘隐分置咸宁常康二县本朝省之　番禺秦初置县至隋改南海唐长安于江南洲上别置番禺分置郭下　清逺本汉南海郡中宿县地晋属始兴郡梁立西衡州改县为清逺郡隋废清逺为县属广州　増城本番禺县地东汉初析置晋成帝分立东官郡宋齐仍属南海隋废郡以县属广州　怀集本汉南海郡四㑹县地又苍梧郡封阳地晋于四㑹地置怀化县属新㑹郡宋齐属南海齐于封阳地置洊安县隋省二县后复置怀集县属广州唐武德立威州并置兴平霍清威成三县贞观州废省三县入怀集又置洊安县开元省永固县入怀集至德改洊安为洊水本朝省之　东筦本汉博罗县地隋置宝安属番州唐至德更今名属广州　新㑹本汉番禺县地晋恭帝置新㑹县及郡隋废郡为封州改允州又改冈州大业州废属南海郡唐武德冈州析置封平封乐复二县正观州县并废寻复立冈州开元州废以新㑹属广州　香山本香山镇在唐南海番禺东筦新㑹之境本朝升县〈地理沿革表〉
　　形胜番山在南　禺山在北　金山在新㑹　宝山在东筦　廉山在清逺西　贪泉在番禺西　昆山在新㑹上有天井　仑山在新㑹有白龙池　浴日亭在扶胥镇南　连天观在提举司　五羊城在南海县昔有五仙人骑五色羊至此　九龙泉在白云山　琵琶洲在南海东　珊瑚洲在东筦南　珊瑚井在浮丘山鳯凰岩在东筦　鹧鸪峰在増城〈舆地纪胜〉
　　人物唐区丹从学韩文公　五代何泽为洛阳令谏唐庄宗好猎　罗威事母至孝　黄舒事母至孝人目其居曰参里〈二人未详其是何朝代〉皇朝冯元中甲科能通五经〈舆地纪胜〉
　　集番禺军府盛欲说暂停杯盖海旗幢出连天观阁开衙时龙戸集上日马人来风静鶢鶋隐官廉蚌蛤回〈韩文〉县楼重蜃气邑里杂鲛人海暗三山雨江明五岭春〈岑参〉雾绕龙川暗山连象郡遥〈刘长卿〉连天浪静长鲸息映日颿多宝舶来〈刘禹锡〉五羊城在蜃楼邉墨绶缒腰正少年山静不应闻屈鸟草深从使翳贪泉〈皮日休〉居人爱近沉珠浦候吏多来拾翠洲〈陆龟𫎇〉番禺万里路逺客片帆过盛府依横海荒祠拜伏波〈刘文房〉
　　本朝开宝五年省咸宁当康二县入南海废番禺省洊水入怀集废东筦入增城六年复置东筦　皇祐三年复置番禺县　绍兴二十二年升香山镇为县〈沿革表〉千年日照珍珠市万瓦烟生碧玉城山海是为中国藏梯航尤见外夷情〈程师孟〉客听潮鸡迷早夜人瞻飓母识阴晴〈同上〉番禺二月尾落花已无春惟有蔷薇水衣襟四时薰〈郭详正〉岸邉天影随潮入楼上春容带雨来〈陈与义〉韶州〈倚郭一　曲江外县五　翁源　乐昌　仁化　福建
　　乳源〉
　　广东路提刑司
　　郡号曲江　始兴　韶石　广兴　武溪
　　州沿革星土同广州春秋百越地战国属楚秦南海郡地汉桂阳郡地吴分立始兴郡属交州宋改广兴郡齐复始兴梁萧勃置东衡州隋开皇改韶州十一年废入广州唐武德立番州寻改东衡州贞观曰韶州属岭南道天宝曰始兴郡五代卢光稠据之后入南汉〈地理沿革表〉县沿革曲江县汉属桂阳郡吴属始兴晋为郡治隋初置韶州后属南海郡唐韶州治　翁源本汉浈阳县地梁萧勃分置翁源县陈又立清逺郡属广州隋废郡寻省之唐武德复置属洭州贞观州废来属　乐昌本汉曲江县地梁置梁花县又分置平石县隋省平石氏梁花属广州后更今名唐武德来属　仁化本汉曲江县地唐垂拱析置属广州后来属　福建本曲江翁源地本朝析置　乳源本曲江乐昌地本朝析置〈地理沿革表〉形胜浮山在州东北蹑之地动　曲江乃浈水武水合而曲抱州域　芙蓉峰在州西　莲花山在州南　松𣲖水在翁源　梨溪水在曲江　宝石山在州南　锦石岩锦石溪在仁化　越王山在州北　天王岭在南峰山下　灵池在山翁源　灵溪水灵君山在乐昌曹溪宣溪灵溪水皆在曲江　吴溪水在仁化　韶石在曲江二石相峙如双闾　昌山在乐昌有奇石〈舆地纪胜〉人物唐张九龄名相号曲江公　皇朝余静以直谏著名　王陶官至度支郎中五子应举三人一榜中选萧雅萧雄萧维兄弟俱隶上庠登第　邓戡子堂孙弼三世登第　谭必应童子举〈舆地纪胜〉
　　集交趾丹砂重韶州白葛轻〈杜甫〉炎海韶州牧风流汉署郎〈同上送韦员外〉曲江山水闻来乆恐不知名访倍难愿借圗经将入界毎逢佳处便开看〈韩文〉南行逾六旬始下乐昌泷恶不可言状船石相冲撞〈同上〉行舟傍越岑窈窕越溪深水暗先秋冷山晴当昼阴〈张曲江〉
　　本朝开宝五年省仁化入乐昌咸平复置　崇宁元年以岺水场置福建县　乾道二年置乳源县〈沿革表〉韶州南国镇灵踪传自曩双阙倚天秀一迳寻云上〈余靖〉沄沄曲江水天借九秋色楼台飞半空秀气盘韶石〈王介甫〉首参虞舜叩韶石次谒六祖登南华〈东坡〉群岑合势曲江头二水交流夹一州地有九㠜清淑气人无五岭郁蒸愁〈谭太𫝊〉
　　肇庆府〈倚郭一　髙要外县一　四㑹〉
　　肇庆军节度
　　郡号信女　髙要　端溪　四㑹　兴庆
　　府沿革星土同广州春秋百越地秦南海郡地汉苍梧郡地宋齐属南海陈立髙要郡隋废郡立端州大业信女安郡唐端州属岭南道五代南海所有〈地理沿革表〉县沿革髙要属苍梧郡晋置平兴县属新宁郡宋齐属南海又置平兴郡梁又置梁秦县及郡陈立髙要郡隋端州置髙要县改梁秦省入平兴为清泰又置博林县唐武德寻复置清泰贞观省博林入髙要省清泰入平兴本朝并省平兴　四㑹秦初置县汉属南海郡宋分置化𫎇县属绥建郡隋二县属广州唐武德立南绥州二县属焉　观更名浈州州废属广州本朝省化𫎇入四㑹来属〈地理沿革表〉
　　形胜石室山在髙要又名嵩台山号神仙下都　石涧山在四㑹　烂柯山在髙要　老香山在废平兴县西端溪山有五色香水　端溪水在髙要　龙子岭狮
　　子冈鳯头冈在四㑹　牛鼻山在始昌　端溪子石砚可値千金有赤白黄色㸃者谓之鸜鹆眼脉理黄者谓之金线纹〈舆地纪胜〉
　　人物皇朝梁顺孙两贡辟雍第　谭维寅中梁榜乙科黄执矩从胡致堂张南轩游〈舆地纪胜〉
　　集端州石匠巧如神踏〈阙〉磨刀割紫云〈李贺〉端州江口连云处始信哀猿伤客心〈李绅〉
　　本朝元符三年升兴庆军节度政和升兴庆府重和改肇庆府肇庆军　开宝五年省平兴县入髙要六年省化𫎇县入四㑹　熙宁六年以四㑹属端州〈沿革表〉包孝肃守端州岁满不持一砚归〈言行录〉知君今向端溪去愿助清风泛怒涛〈朝僧赠陈尧叟〉端州正在双峡间石室嵩台压孤垒〈郭祥正〉新江自南来西与端江汇屹然鹄奔亭遗音垂千载〈同上〉
　　德庆府〈倚郭一　端溪外县一　泷水〉
　　永庆军节度
　　郡号端山　开阳　泷水　晋康　灵阳　罗田府沿革牛女分野春秋百越地秦属南海郡汉属苍梧郡晋穆帝分立晋康郡梁别立开阳等郡置双州隋废诸郡属端州大业改双州为泷州州废属信安永熙二郡唐武德立泷又立南康州寻废贞观置康州天宝曰晋康郡泷州曰开阳郡并属岭南道五代南溪所有〈地理沿革表〉
　　县沿革端溪县属汉苍梧郡晋立晋康郡宋又置乐城都城安遂三县梁置建州广熙郡于安遂县隋端溪乐城并属端州信安郡都城县属苍梧郡安遂县属永熙郡唐武德立南康州治端溪省端州之抚纳入焉至德改安遂曰晋康与乐城都城皆属康州后改乐城曰恱城本朝省诸县入端溪　泷水本端溪县地宋置永熙县梁置开阳平原罗阳三郡三县隋废三郡以三县属泷州开皇改平原曰泷水罗阳曰正义又置安南县大业以泷水立永熙郡而省开阳正义入焉又省永安入永熙唐武德立泷州复置开阳正义寻省正义又析置安南与永熙属南建州五年更永熙曰永宁贞观改南建曰药州州废以南安永宁属泷州天宝改永宁曰建水至德改安南曰镇南本朝省诸县入泷水〈地理沿革表〉形胜思耆山在端溪县　思容水思㑹洞在泷水　髙良山平定山在端溪　正仪洞在泷水　灵溪水碌溪水在端溪　灵阳山在泷水　三洲岩在端溪　三⿱石一名三奠石　云卓洞云际山在泷水〈舆地纪胜〉
　　集与子避地西康州洞庭相逢十二秋〈杜甫〉
　　本朝开宝五年废康州入端州省恱城晋康都城三县入端溪属端州寻复置康州治端溪县六年废泷州入康州省建水镇南开阳三县入泷州属焉隆兴初德庆府〈沿革表〉岩岩清峙指仙洞之宛然皓皓恩波与䍧江而共逺〈余崇龟贺余守〉居东广之上游为中兴之濳邸〈同上〉
　　英德府〈倚郭一　真阳外县一　浛光〉
　　郡号皋石　浛光　真阳
　　府沿革牛女分野春秋百越地战国属楚秦南海郡地汉属桂阳郡吴属始兴郡梁立衡州及阳山郡隋废郡改洭州州废属广州复洭州贞观州废属广州立南汉〈地理沿革表〉
　　县沿革真阳本汉桂阳郡浈阳县吴以后属始兴隋省入曲江后复置曰真阳唐初属洭州贞观复曰浈阳属广州南汉英州治此　浛光本汉桂阳郡含洭县吴以后属始兴梁治衡州阳山郡隋改⿰州州废属广州唐置洭州治此州废属广州本朝改今名来属〈地理沿革表〉形胜银山在真阳有银江　琅溪在县南　通天岩碧落洞在州西相去二三里　㴠晖谷有飞霞岭栖云洞濳灵洞晞阳岛夣弼岩在州南鸣弦峰下真阳峡在真阳东南　芙蓉山在州西　莲花峰在鸣弦峰前　桃花洞在含晖谷后　娥眉冈熊耳岭皆在浛光〈舆地纪胜〉人物皇朝石汝砺问学淹该　冯安上父子登科　郑敦义知潮阳上书极论市翠羽黄牛革事诏转一官郑准刘纬入元祐党籍　吴其妻谭氏守节骂贼而死〈舆地纪胜〉
　　本朝宣和三年赐名真阳郡〈㑹要〉今为英德府〈沿革表〉乾兴元年改浈阳曰真阳为英州治　开宝四年改广州含晖为浛光县隶连州六年来属〈并同上〉越林多蔽天黄柑杂丹橘万室通酿酤抚逺无禁律醉去不须钱醒来弄琴瑟〈梅尧臣〉郡官不患无供给支与真阳几石山〈杨诚齐〉昔仙风冉冉数千载碧落之洞天今佳气⿱⿱五百年濳龙之福地〈徐相贺王守〉
　　惠州〈倚郭一　归善外县三　河源　博罗　海丰〉
　　郡号博罗　海丰　寅山　河源
　　州沿革星纪之次春秋百越地以后属南海郡宋秦齐属南海东筦二郡隋立循州大业州废立龙川郡唐武德曰循州天宝曰海丰郡属岭南道汉改祯州别立循州于北境〈地理沿革表〉
　　县沿革归善本汉南海郡博罗县地宋置归善县隋立循州及龙川郡治唐析置龙川县贞观省入南汉改祯州治此　河源本汉龙川县地齐置河源县隋属循州又省新丰县开皇改曰休吉大业省入唐武德析置石城县　观省入南汉属祯州　博罗县属汉南海郡隋属循州唐析置罗阳县贞观省入南汉属祯州　海丰宋初置县属东筦郡隋置循州唐武德析置陆安县观省入南汉属祯州〈地理沿革表〉
　　形胜罗山在博罗　浮山云是蓬莱一岛尧时洪水浮来合而为一故名罗浮有聚霞蜂飞云坛锦秀峰金沙洞玳瑁山瑶石台香峰亭钵盂峰刀子峰石臼洞阿耨池罗汉岩佛迹岩通天岩㑹仙峰抛球峰黄龙洞碧鸡山朱明洞凡四百三十二峰系第七大洞天　丰湖在郡城西有㸃翠溪漱玉滩平逺台孤屿亭平湖阁荔枝圃鳌峰亭〈舆地纪胜〉
　　人物皇朝古初之国初充赋　梅蟠擢元丰第　张宋乡绍兴以春秋魁多士〈舆地纪胜〉
　　集君言罗浮上容易见九垠渐髙元气壮汹涌来翼身夜宿最髙峰瞻空浩无邻海黒天宇旷星辰来逼人〈刘禹锡〉
　　本朝天禧五年改祯州为惠州治归善〈沿革表〉浮山若鹏蹲忽展垂天羽〈东坡〉罗浮山下四时春卢橘杨梅次第新日啖荔枝三百颗不妨长作岭南人　赤鱼白蟹箸屡下黄柑绿橘笾常加糖霜不待蜀客寄荔枝未信闽人夸〈并同上〉近闻更有丰湖好环匝亭台映洲岛野叟忘机鸥鹭闲寒潭无浪蛟龙老〈杨无为〉
　　广南东路
　　循州〈倚郭一　龙川外县二　兴宁　长乐〉
　　郡号龙川　兴宁　曲宁　长乐　海丰
　　州沿革星纪牵牛之次春秋百越地战国楚地秦以后南海郡龙川县地晋穆帝分属永平郡宋齐南海东筦二郡隋属循州州废属龙川郡唐属循州南汉改循州为祯州而析州之北境别立循州于此〈地理沿革表〉
　　县沿革龙川秦以后属南海郡晋穆帝置雷乡县属永平郡宋以后属东筦郡废雷乡隋属循州开皇省入河源县唐天授置雷乡县属循州南汉改龙川县置州治此　兴宁本龙川县地晋置兴宁县属东筦郡隋属龙川郡唐属循州贞观省齐昌县入焉　长乐本兴宁县地本朝析置〈地理沿革表〉
　　形胜龙川昔有龙穿地而出即穴流泉因以名县　蚌湖雁池在兴宁　白鹿山在龙川有白鹿洞　龙潭鳄湖在龙川　白云洞在州北　白石岩在兴宁　白鹇山在州北　霍山在龙川东峰峦凡三百六十按山在州正南　石楼峰在霍山　石泉井在龙川〈舆地纪胜〉人物唐韦昌明隐罗浮山　五代罗孟郊官至翰林茆屋数间曰翰林堂旁有池号罗公涤砚池〈舆地纪胜〉
　　集越井遗封尉陀旧壤〈李义山〉龙川平海牛岭参〈同上〉本朝国初曰海丰郡宣和改博罗郡　熙宁四年置长乐县绍兴六年省十九年复　宣和三年改龙川为雷乡县绍兴复故〈沿革表〉尉陀城下两重阳白酒黄鸡意自长〈子由〉昔我迁龙川不见平生人倾囊买破屋风雨芘病身颀然一道士野鹤堕鸡群飞鸣闾巷中稍与季子亲〈前人赠廖道士〉晓登丞相岭暮宿翰林堂〈李中定〉
　　连州〈倚郭一　桂阳外县二　阳山　连山〉
　　郡号湟水　熙平　连山　阳山　小桂
　　州沿革翼轸分野禹贡荆州之域春秋百越地战国属楚秦长沙郡南境汉属桂阳郡吴晋属始兴郡宋明帝立宋安郡后废属广兴郡齐复置始兴梁立阳山郡隋置连州大业改熙平郡唐武县复连州天宝曰连山郡属江南道五代初入马氏后入南汉〈沿革表〉
　　县沿革桂阳县属桂阳郡吴以后属始兴梁置阳山郡隋唐连州治　阳山本汉阳山侯国属桂阳郡东汉省之晋复置县属始兴郡宋属广兴梁属阳山郡隋属熙平郡唐属连州　连山本桂阳县地梁武帝析置广惠县隋开皇改广泽属连州仁寿改今名〈沿革表〉
　　形胜桂岭在桂阳县北　桂水出于桂岭　潮泉在桂阳与潮候相应　乳穴凡三十七所柳文有乳穴记桂林山在桂阳相灵山　桃泉山二桃水源所出龙宫滩韩文有诗　鹅岗山在桂阳　巍峨山在连山　安乐水在阳山　静禅山在桂阳北廖真人于此上升〈舆地纪胜〉
　　集陆有丘陵之险虎豹之虞水有江流悍急横波之石廉利侔剑㦸舟上下失势破碎沦没者往往有之〈韩文送区册序〉出宰山水县读书松竹林〈韩诗〉哀猿醒俗耳清泉洁尘襟青竹时黙钓白云日幽寻〈同上〉剡中若问连州事惟有青山尽不如〈刘梦得〉连州何连连接天碧岑崟〈孟郊〉南连衡岳其清粹秀爽之气锺为胜概贤杰继出〈阙〉　　退之雄文露天巧梦得清新挥秀格迨今声名三百年文字山川相辉赫〈前人〉
　　潮州〈倚郭一　海阳外县二　潮阳　掲阳〉
　　郡号潮阳　鳯城　鳄渚　掲阳　海阳　义安州沿革牵牛分野禹贡扬州之域春秋七闽地战国越人所居秦南海郡地汉初属南越后南海郡晋东筦郡安帝分立义安郡梁立东扬州改曰瀛州陈废之隋立潮州大业徙为义安郡唐武德曰潮州天宝曰潮阳郡属岭南道五代南汉据之〈地理沿革表〉
　　县沿革海阳本汉南海郡掲阳县地晋属南海县为义安郡治隋郡县俱废后复海阳县置潮州潮阳本汉掲阳县地晋安帝分东筦郡置潮阳县属义安郡隋属潮州唐未㣲省之先天复置揭阳县汉属南海郡晋废之本朝复置〈地理沿革表〉
　　形胜韩山与州治相对　〈阙〉山在潮阳　东吴在韩山后西霸萦绕于州之太平桥下　鳯水在鳯凰山下鳄溪旧名恶溪韩文公为文逐鳄鱼处　九侯山在海阳　〈阙〉子山在掲阳　桑浦山与州相对　梅溪水在潮阳　〈阙〉亭在州治韩木邦人视其花之繁稀以卜登科之祥〈舆地纪胜〉
　　人物唐赵德韩文公置乡校命之为师　皇朝林巽应材识兼茂科以忤权贵有司不敢收　林从周登进士其族列于衣冠者十七人　许由其族为文武官者总三十八人　吴复古道之士　陈希伋经明行脩举第一人〈舆地纪胜〉
　　集恶溪瘴毒聚雷霆常汹汹鳄鱼如大船牙眼怖杀侬〈韩文〉州南数十里有海无天地飓风有时作掀簸真差事〈同上〉
　　本朝宣和六年析海阳县光德太平怀德三乡置掲阳县〈沿革表〉潮阳山水东南奇鱼船城郭民雍熙当时为撰𤣥帝碑而今风俗邹鲁为〈陈文惠公〉休嗟城邑住天荒已得仙枝耀故乡从此方舆载人物海邉邹鲁是潮阳〈前人送王生及第〉
　　梅州〈倚郭一　程乡〉
　　郡号程江　西阳　程乡　敬州
　　州沿革牵牛之分禹贡扬州之域春秋七闽地战国属越秦南海郡地汉初属南海郡晋初属东筦郡后属义安隋属潮州大业属义安郡唐属潮州南汉立敬州本朝改梅州〈地理沿革表〉
　　县沿革程乡本揭阳县地南齐初置县属义安郡隋省复置属潮州南汉于此立敬州〈沿革表〉
　　形胜程江在州西北七十里　曽井泉甘而冷能愈瘴疾　东岩西岩在州左右　耸翠峰在州南西阳山西阳水在程乡　百花洲在城南两水间䜟云百花洲尾齐州前此地出状元〈舆地纪胜〉
　　人物程皎不知何代人为乡里所推重　古成之登雍熙第〈舆地纪胜〉
　　本朝开宝四年改敬州曰梅州熙宁六年废以县入潮州元丰复置治程乡县宣和为义安郡〈沿革表〉程皎当年一匹夫不操三尺正群愚片言能使争心息万里江山性与俱〈徐廋〉市小山城寂船稀野渡忙金暄梅蕊日玉冷草根霜〈杨万里〉一行谁栽十里梅下临溪水恰齐开此行便是无官守只为梅花也合来〈同上〉
　　新州〈倚郭一　新兴〉
　　郡号新宁　新昌　新口封水　龙水
　　州沿革星土同广州春秋百越地秦属南海郡汉属合浦郡晋属苍梧郡穆帝分立新宁郡梁立新州隋废郡大业废州属信安郡唐武德复新州天宝曰新昌郡后改新兴郡属岭南道五代属南汉〈沿革表〉
　　县沿革新兴本汉合浦郡临允县地晋穆帝置新宁县后改新兴宋置义宁县属新㑹郡梁立新州于新兴县隋义宁属广州大业新州废以新兴属信安郡又有索卢县省入焉唐新兴为新州治武德析置索卢县新昌单牒永顺四县后省新昌单牒乾元又省索卢义兴属广州本朝省永顺义宁入新兴〈地理沿革表〉
　　形胜天露山在州东南甲于诸山之上　云秀山在州东　宝盖山在州西　宝冠山在州东南　宝峰山瑞峰山在州北　思龙山思龙水在城南　叠蛇山在信安西南　金山银山在信安　铁岭在州西北　锦山在州南〈舆地纪胜〉
　　集海虚争翡翠溪逻鬬芙蓉〈许浑〉波浑未辨鱼龙迹雾暗宁知蚌鹬心夜傍归舟望渔父一溪风雨两岩阴〈同上〉本朝开宝五年省永顺县入新兴又省义宁六年复置太平兴国改义宁曰信安熙宁省入元祐复置绍圣省为镇〈沿革表〉仁义桥邉杨柳斜洗亭冈畔种桑麻龙山水绕祖师塔夏院云埋宰相家十仙园里寻常到恰似桃源一洞花〈蔡持正〉
　　封州〈倚郭一　封川外县一　开建〉
　　郡号封溪　南静　临封　封川
　　州沿革星纪之次春秋百越地秦南海郡地汉苍梧郡地晋穆帝分属晋康郡梁分立梁信郡及成州隋改封州大业为苍梧郡唐武德立封州天宝临封郡属岭南道五代南汉据之〈地理沿革表〉
　　县沿革封川本汉广信县为苍梧郡治东汉交州刺史治晋苍梧晋康郡梁为梁信郡治梁信县又置封兴县隋改封川大业省封兴入焉为苍梧郡治唐为封州治武德复置封兴后省之　开建本汉苍梧郡封阳县地吴属临贺郡宋分置开建县立宋建郡郡废属临庆国梁立南静郡隋废郡属连州后省之唐武德复置开建来属〈沿革表〉
　　形胜东山去城一里　西山州治隔江　忠谠山在开建北忠谠水出焉　丰寿山在州东　灵溪在州北灵洲在封川西　泽锦山月台山蟠龙山在坊场 --（‘昜’上‘旦’之‘日’与‘一’相连）乡风溪水在州南　金镂村有莫状元读书堂有龙吟水麒麟山白马山在州东〈舆地纪胜〉
　　人物汉陈钦治左氏传　唐莫宣卿状元登第　南汉刘隐起封州据有南海〈同上〉
　　本朝开宝五年省开建县入封川六年复置〈沿革表〉秋冬三酿酒风景四时花守官员吏隐惟放日髙衙〈田开〉岭中蕉子国海上荔枝庄民有百年寿家存十岁粮　东山画屏展北阜翠蚌驯　我爱临封好从来礼义乡〈并同上〉垣墉角占楼台近城郭心藏洞府深〈方维〉
　　南雄州〈倚郭一　保昌外县一　始兴〉
　　郡号保昌　大庾　溱水
　　州沿革牛女之分春秋百越地战国属楚秦南海郡地汉属豫章郡吴属始兴郡宋改广兴郡齐复曰始兴郡陈属东衡州隋属广南海郡唐属韶州南汉立雄州〈沿革表〉
　　县沿革保昌唐析始兴县置浈昌县属韶州南汉为雄州治　始兴本汉豫章郡南野县治又云南海县治吴属南康郡孙皓分置始兴县属始兴郡一云置斜阶县齐改县曰正阶梁复曰始兴立安逺郡陈置东衡州隋废郡属广州唐属韶州本朝来属〈地理沿革表〉
　　形胜桂山在始兴多桂树　梅庾即大岭又有小庾岭龟湖山在城南东　龙泉井在州北　丹鳯山在始
　　兴县西　霹雳泉在庾岭大鉴禅师卓锡遗迹　玲珑岩在始兴县南　仙女岩在州东北　罗汉洞在州东天桂峰在始兴县西　脩仁水在城南　斜阶水在
　　始兴县南〈舆地纪胜〉
　　人物皇朝邓戒邓辟兄弟聨名登科　顾希甫及其子襄相继登第　谭涣举八行　冯应之入元祐党籍〈舆地纪胜〉
　　本朝开宝四年以河北有雄州加南字又避讳改浈昌为保昌县以韶州始兴隶焉　宣和二年为保昌郡〈沿革表〉
　　集凌江清浅绕城流庾岭南邉第一州惟有梅花传逺信只慿萱草缓离忧〈章得象〉岭分东越封疆阔天限中原气象雄〈李公寅〉鱼跃元无溪面冻雪光散作岭头梅〈郭祥正〉
　　恩州〈倚郭一　阳江外县一　阳春〉
　　郡号南陵　阳春　恩平　西平　杜陵　富林州沿革斗牛之分春秋百越地秦属南海郡汉属合浦郡吴属吴兴郡齐立齐郡梁立桂岭阳春二郡隋废郡属髙州后属髙凉郡唐武德立春州又析置勤州贞观立恩州天宝改恩州曰恩平郡春州曰南陵郡勤州曰雪浮郡并岭南道本朝废勤春二州〈沿革表〉
　　县沿革阳江本汉髙凉县地晋海安县地又西平县属髙兴郡后省之齐分立齐安郡及县梁又置杜陵县入杜陵郡隋废二郡以县属南州开皇改齐安曰海安杜陵曰杜原大业置阳江县唐武德又置西平县改海安曰齐安杜原曰杜陵贞观以西平隶恩州以齐安杜陵来属至德改齐安曰恩平大顺徙治恩平畨西平入焉后又徙治阳江县本朝并省恩陵杜陵二县　阳春本汉髙凉县允吾县地宋于允吾地置龙潭县后改铜陵梁于髙凉地立阳春郡陈増置阳春县隋阳春属髙凉郡铜梁属信安郡唐武德以阳春置春州及流南西城县又以铜陵置勤州及富林县天宝又置罗水县属春州省西城县本朝废勤春二州并省其县〈沿革表〉
　　形胜鸾山在阳春　鹄山在罗水县界　罗领山罗琴山在阳江　罗黄山罗鳯水在阳春　翠鸟山在阳江金鸡石在州西北　龙龟山为南服之冠　鳯凰山
　　有鳯凰巢其上或云此州穴也　鹦鹉山在县西南昆仑山在古杜陵县北崆峒山出石乳　石林有自然楼台〈舆地纪胜〉
　　本朝开宝五年废勤春二州省恩平杜陵二县入阳江省富林入铜陵以罗水流南二县来属六年省流南罗水入阳春寻复置春州以阳春铜陵二县属焉祥符废春州以县属新州天禧复春州庆历恩州加南字熙宁又废春州以阳春来属而省铜陵入焉〈沿革表〉
　　集井邑峰峦叠郡城新台髙峙见南溟海澜震荡连空白星渎朝宗彻底清〈知郡游公〉山为翠涛涌潮拓碧天开〈胡澹庵〉西山排闼来周遭似翠环初疑金谷岭元是铁坑山人言兹地恶我爱碧孱颜　兹地山皆石他山盖不如固非从此出疑是补天馀下漏一拳小髙凌千级虚奇章应未见名不到中书〈并同上〉
　　桂州〈倚郭一　临桂外县九　兴安　灵川　阳朔　荔浦
　　永福　脩仁　理定　义宁　古县〉
　　静江军节度　广西经略安抚司转运司提刑司提举司
　　郡号桂林　桂府　始安　桂州　临桂
　　郡沿革翼轸之分鹑尾之次禹贡荆州之域春秋百越地战国属楚秦属桂林郡汉属零陵苍梧二郡吴立始安郡宋明帝改始建国齐复梁兼立桂州大业复始安郡唐立桂州为大都督府属岭南道天宝曰始安郡天顺升静江军节度五代入楚马氏后入南汉〈沿革表〉县沿革临桂本汉零陵郡始安县吴始安郡治梁桂州治唐析始安县置福禄纯化二县贞观省福禄更始安曰临桂永真更纯化曰恭化后唐更慕化本朝省入临桂　兴安本汉始安县地唐武德析置临源县大历改全义石晋时马氏奏立漙州改县为德昌后复曰全义本朝废漙州更今名　灵川本汉始安县地唐龙朔析置　阳朔本汉始安县地梁初析置唐属桂州武德置归义县正观省入　荔浦汉置属苍梧郡吴属始安郡仍析置永丰县梁废之唐武德立荔州又分阳朔置永丰县属昭州正观废荔州以荔浦永丰属桂州长庆更永丰曰永后梁又改永宁本朝省入荔浦　永福本汉始安县地唐武德析置　脩仁本汉荔浦县地吴置建陆县属苍梧郡宋末属始建国齐梁陈属始安郡隋属桂州唐武德属荔州贞观立晏州州废来属长庆更今名　理定本汉始安县地隋置兴安县大业省唐武德复置又置宣风县贞观省之至德改兴安曰理定　义宁本汉始安县地石晋析临川初置　古县本汉始安县地唐乾宁析置恭化〈地理沿革表〉
　　形胜尧山在城东北　舜山在城北　桂林一名八桂又名八柱言八桂成柱也　桂水又名桂江　荔水一名荔江　漓山在城南居漓水之阳　独秀山在城西北　七宝山在南沙阿林　龙蟠山在兴安　龙隐岩在水东七星山　龙门山在阳朔　鳯巢山在永福白龙洞在南溪　白鹤山在阳朔有白鹤洞　绣山洞在新林驿北　丹崖峰金泉山在阳朔　银江水在灵川　栖霞洞在七星峰下　凌霄峰在阳朔　隐山六洞曰朝阳夕阳平华北牖嘉莲白雀〈舆地纪胜〉
　　人物王世则中进士第一淳化中以言储贰谪象州〈舆地纪胜〉
　　集我所思兮在桂林欲往从之兮湘水深〈张衡赋〉南州实炎德桂树凌寒山　五岭皆炎热宜人独桂林〈桂诗〉城窄山将压江寛地共浮西南通绝域东北有髙楼神护青枫岸龙移白石湫〈李商隐〉苍苍森八桂兹地在湘南江作青罗带山如碧玉篸戸输多翠羽家自种黄柑〈韩文〉山水衙门外旌旗楼堞中〈白居易〉遥闻桂水绕城隅城上江山满画图为问訾家州畔月清秋拟许醉狂无〈赵拟〉碧桂水连海苍梧云满山〈杨衡〉
　　本朝绍兴以潜藩升静江府　嘉祐六年省慕化县入临桂　乾德元年废漙州以全义县来属太平兴国改兴安县　熙宁四年省永宁县入荔浦为镇元祐复绍圣省入熙宁四年省修仁县入荔浦元丰复　大观二年以古县属融州三年复隶〈沿革表〉
　　集桂岭花光纷似雪荔江波色绿于苔〈张谟诗〉旧色扫开浪拍雾新诗装就桂林春相离水色秋前老独秀岚光霁后匀〈陶弼〉青罗江水碧连山城在山光水色间〈同上〉朝游七星岩暮上千山观东西两奇绝势略岭海半〈张孝祥〉桂林二十四岩洞杖屦十年供醉游〈姚宋佐〉山接衡湘多胜记湖如杭颖共佳名〈同上〉
　　容州〈倚郭一　普寜外县二　北流　陆川〉
　　宁逺军节度
　　郡号容管　普宁　绣城　容州　铜州　南流州沿革星纪牵牛之次春秋百越地秦属象郡汉属南越后属合浦郁林二郡东汉属合浦郡宋置南流郡后废之隋为合浦水平二郡唐武德立铜州贞观改容州天宝曰普宁郡属岭南道南汉升宁逺军额〈沿革表〉县沿革普宁本汉合浦郡合浦县及郁林郡阿林县地晋为阿林县梁置阴石县及郡隋废郡改阴石曰奉化又置安民县寻改宁民又改奉化为普宁并属永平郡阿林属郁林郡唐武德普宁属永州又分置渭龙县贞观改宁民为欣道来属元和州徙治普宁先是武德析阿林县置吊林罗二县置林州六年改绣州天宝曰常林郡本朝并省入普宁　北流本汉合浦县地隋初置县属合浦郡唐武德置铜州治此又分置陵城县又武德置扶莱县属窦州又置罗办县属罗州乾封以二县置东峨州总章改禺州置峨石县天宝曰温水郡本朝并省入北流　陆川本汉合浦县地隋开皇初置县唐开元来属又武德置龙化河南二县属罗州又置龙豪温水二县属田州后龙化属办州温水属禺州大历以四县置顺州天宝曰顺义郡本朝并省入陆川〈沿革表〉形胜金山在陆州　绣江在普宁都峤山第二十小洞天　白石山第二十一小洞天　勾漏山第二十二小洞天　牛峰山在普宁　鹤洞山龙化水在陆川　都窦山在普宁　太容山在州西北　鸣石山峨石山在陆川　本石山在普宁〈舆地纪胜〉
　　集容州几十里直傍青天崖〈贾岛〉池北含烟瑶草短万松亭下清风满〈刘夣得〉普宁都护军威重九驿梯航塞要津十二铜鱼尊画㦸三千崖角拥朱轮〈陈陶赠韦中丞〉逺惭勾漏令不得问丹砂〈杜诗〉鹢鸟冲龙浪犀渠拂岭云〈杜牧之〉本朝开宝二年废绣禺顺三州入容州省渭龙欣道二县又废绣州常林阿林罗绣三县并入普宁省陵城县入废禺州峨石扶莱罗办三县并入北流又废顺州龙化温水河南龙豪四县入陆川〈沿革表〉浪经蛟浦阔山入鬼门寒〈欧阳公〉天涯已惯经人日归路犹欣过鬼门〈东坡〉一年勾漏守寻尽洞中天佛记卢藏用仙坛葛稚川醒心西掖水烧眼碧池莲我岂无新事诗碑与酒泉〈陶弼〉问津勾漏山散䇿宝圭洞群峰罗翠屏环合无缺空石盘与丹灶遗迹可扪弄〈李忠定〉
　　邕州〈倚郭一　宣化外县一　武缘〉
　　建武军节度　管内安抚都监
　　郡号永宁　南晋　宣化　晋兴　邕管　和山州沿革星纪牵牛之次古越地秦属桂林郡汉属郁林郡东晋分置晋兴郡隋废郡属尹州大业属郁州郁林郡唐武德立南晋州贞观改邕州天宝曰朗宁郡属岭南道南汉升建武军节度〈沿革表〉
　　县沿革宣化本汉领方县地晋置晋兴郡隋废为县寻改宣化县唐为州治武德析置朗宁县又置如和县属钦州景龙来属乾元开山峒立思笼县本朝并省入宣化　武缘本汉领方县地晋置晋兴县隋置武缘县属尹州废晋兴大业又废武缘唐武德并复置乾元开山峒立封陵县本朝并省入武缘〈沿革表〉
　　形胜道人山在城东三百里　公母山在左江永平寨之东　崐崘山在宣化县东有崐仑关　镆鎁山在武缘县南　铜柱汉马援所铸　银瓮仙人所遗人或上山观之则失其处及下则复见之　武号山在城南都砻山在州西北　罗秀山在宣化县北〈舆地纪胜〉
　　人物皇朝石鉴举进士说诸蛮不附侬智髙有功〈同上〉集龙约海船行有力象隈铜柱卧成㾗〈沈彬〉分野穷禹画人烟过虞循〈刘梦得〉
　　本朝开宝五年省朗宁思笼二县入宣化省封陵入武缘更晋兴曰乐昌　景祐二年省如和入宣化省乐昌入武缘〈地理沿革表〉玺书行绝域铜柱入中原〈陶弼〉玉簪峰顶共登仙铜柱溪头再得贤　深入侬黄左右溪溪邉得比岁寒枝　五十溪洲五寨城广宣恩诏谕蛮情　少希铜马式老厌玉门关〈并同上〉再获金城之固几还铜柱之封〈狄武襄表〉
　　宜州〈倚郭一　龙水外县四　忻城　天河　思恩　河池〉
　　郡号宜山　龙水　龙江　忻城　粤州
　　州沿革粤地牵牛分野秦属象郡汉属郁林郡唐置粤州天宝改龙水郡乾元曰粤州乾符改宜州〈沿革表〉县沿革龙水唐与州同置及置崖州东玺二县后省之乾封置洛封县属柳州元和改曰洛曺本朝省入龙水忻城秦属象郡唐羁縻芝忻州领五县归恩州领五
　　县纡州领六县本朝并省入忻城　天河唐与州同置思恩唐贞观开生蛮置环州及思恩县本朝废州以
　　县来属　河池本朝羁縻智州本朝来属〈沿革表〉
　　形胜日山在城东　月山在城西　三元坊以冯京殿省解俱第一　四贤堂取冯京黄山谷赵清献吕兖公以名之　髙峰山陆猿仙所隠　叠石山在思恩县龙德山在天河县西　鹅溪水在河池县南　马山溪在河池县西〈舆地纪胜〉
　　人物皇朝冯京解殿三元　何旦与东坡游　区革与山谷游〈同上〉
　　本朝庆历三年废芝忻归恩纡三州入宜州以其十六县地并入忻城来属　淳化元年以柳州洛曺县来属嘉祐省之熙宁废怀逺军古阳述昆二县入龙水宣和改曰宜山后复故　大观三年以天河县属融州后复故　熙宁八年废环州以思恩县来属徙治带溪寨省镇宁州礼丹县入焉元丰复旧治　治平二年以智州河池县来属又省富刀县入焉〈沿革表〉　青山通象郡白浪下灵渠〈陶弼〉
　　融州〈倚郭一　融水外县一　怀逺〉
　　清逺军节度
　　郡号融水　罗水　融江　清逺
　　州沿革牛女之分或曰翼轸春秋百越地秦属桂林郡汉属郁林郡吴晋属桂林郡齐置齐熙黄水二郡梁置东宁州隋开皇改融州大业废之属始安郡唐复融州天宝曰融水郡属岭南道五代地入南汉〈沿革表〉
　　县沿革融水本汉郁林郡潭中县齐置齐熙县及郡又置临䍧黄水二县隋改齐熙曰义熙大业省二县入焉属始安郡唐武德置州析置临䍧黄水安修三县六年改义熙曰融水贞观省安修天宝省黄水临䍧置武阳本朝省入懐逺怀逺本朝初置〈同上〉
　　形胜丹溪在融水西　清潭在州南　真仙岩在州南五里　老人岩在城西五里　灵寿溪本老君以丹投水中饮此者得寿　仙女山近朱栏铺　朱砂山玉华洞在融水西北　玉江水在怀逺县西　宝溪水在融水县界　铜鼓山石门山并在城西〈舆地纪胜〉
　　本朝政和二年升清逺军节度　开宝二年分桂州珠川峒地置罗城县熙宁省罗城武陵二县入融水　绍兴四年废平州为王口寨役于此置怀逺县〈沿革表〉集溪僧过此说山公游遍真仙洞府中乳石崖邉得灵草可能封褁寄山翁〈陶弼〉融水奥区潭中旧壤山居谷聚控并海之蛮夷地大物荒据列城之襟带〈陞军额制词〉
　　象州〈倚郭一　阳寿外县二　来賔　武仙〉
　　象郡防御
　　郡号阳水　建陵　阳寿　象山　郁水
　　川沿革翼轸鹑尾之次春秋百越地秦属桂林郡汉属郁林吴晋属桂林陈置象郡隋为象州后属始安郡唐武德复象州天宝曰象郡属岭南道五代地入南汉〈沿革表〉
　　县沿革阳寿本汉潭中县地吴分立桂林郡陈立象郡置阳寿淮阳二县隋开皇改淮阳为阳宁大业省入阳寿又有西宁县省入桂林县唐武德置州析桂林置武德西宁二县又置武化县属封州又置长封与武化并属晏州州废来属后省西宁武德长封三县贞观治武化大历治阳寿南汉废武化　来賔本汉中留县地唐乾封置来賔县及严州又置归化县天宝改州为循德郡本朝并省入来賔　武仙本汉中留县地隋置桂林县属始安郡唐武德析置武仙县乾封省桂林入焉〈沿革表〉
　　形胜象山在阳寿　鹿山在阳寿上有鹿池　龙洞在来賔　仙岩在武仙　灵泉在阳寿　圣塘去城百里石山髙峻人莫能登　金峰山在来賔　铁峡山铜鼓山皆在武仙　六祖岩在西山寺后　八德泉在报恩寺　仙人山在武仙　仙女岩去城七十里〈舆地纪胜〉人物皇朝栗大用应童科　谢洪谢泽兄弟笃学集青山海上无城郭惟有松排出象州〈张籍〉
　　本朝开宝七年废严州入象州省归化县入来賔　元祐元年复置武化崇宁废入阳寿〈沿革表〉
　　集象郡虽云逺王郡各有宜踈梅香度水瘦竹笋穿篱坐待百卉芳春风兼四时〈王安中〉谁云岭外皆炎热此是西南第一州〈赵伯先〉地控百蛮疆连五岭〈陞防御制〉顾兹象郡邈在狼荒〈髙子美表〉建此象台邈在骆越〈前人启〉
　　贵州〈倚郭一　郁林〉
　　怀泽郡防御
　　郡号西骆　瓯越　马度　怀泽
　　州沿革牛女之分古荒裔之地春秋西骆瓯越之地秦时属桂林郡汉属郁林郡梁置定州后加南字隋改尹州又曰郁州寻改郁林郡唐武德立南尹州置总管府贞观改贵州天宝曰怀泽郡属岭南道五代地入南汉〈沿革表〉
　　县沿革郁林本汉郁林郡广郁县吴改阴平县晋改郁平县宋析置怀泽县隋开皇又置马度县大业省怀泽唐置州治郁平县复怀泽又置潮水县改马度为马岭贞观省马岭天宝复置名义山本朝并省入郁林〈沿革表〉形胜东山南山西山北山分峙四面　龙形山在州南龙腹水在城北　马岭山在州西北　龙石山见类
　　要　文章岭在旧县南　宜贵山显朝冈皆在州北金箱山在义山乡北　石室山见类要　双清阁在州学南　七星岩在南山〈舆地纪胜〉
　　人物皇朝梁诏至孝东坡为题其母墓亭额曰甘露林瑞松坡　俞仲昌髙蹈之士〈舆地纪胜〉
　　本朝孝宗升贵州防御　开宝四年改郁平为郁林五年省怀泽义山潮水入焉〈沿革表〉
　　集二十四峰尖参差列郡南半空擎梵宇绝岭寄僧龛〈俞括咏南山〉白云来去本无踪占定仙山四六峰〈俞仲昌〉试上髙楼望怀泽暮云千朵碧连天〈陈讲〉
　　昭州〈倚郭一　平乐外县三　恭城　立山　昭平〉
　　郡号平乐　龙平　昭潭　𫎇山　开江
　　州沿革牛女之分春秋古越地秦属桂林郡汉属苍梧郡吴属始安郡宋属始建国齐以后属始安隋属桂州大业属始安郡唐武徳立乐州贞观改昭州天宝曰平乐郡属岭南道五代马氏有之后入南汉〈沿革表〉
　　县沿革平乐本汉荔浦县地吴分置平乐县属始安郡晋穆帝又置永平县及郡隋废郡为藤州大业复永平郡唐平乐为州治永平属藤州武德置沙亭县贞观省之以永平来属本朝省永平　恭城唐武德析置平乐立山隋置隋化县属始安郡唐武德增置纯义县并
　　属荔州寻改隋化曰立山又置钦政东区二县以四县置南㳟州贞观改𫎇州后省钦政天宝改𫎇山郡永贞改纯义县曰正义本朝省诸县入立山　昭平本汉临贺猛陵二县地梁于临贺地置南静郡龙平县于猛陵地置开江郡县又置静州安乐博劳二县隋废二郡増置开化县大业废州并属始安郡省开江归化安乐博劳四县唐武德以龙平置静州复四县寻以开江属梧州馀三县废贞观改富州开江来属天宝曰开江郡又置思勤县长庆改开江曰马江本朝并省入龙平后改昭平〈沿革表〉
　　形胜日岩山在平乐　甘岩山在恭城　古迷山又名古眉　罗浮山在立山　银殿山在恭城　玉臼泉在昭平　龙岳峰在平乐　骆雍水在立山　昭潭在江中州名取此〈舆地纪胜〉
　　人物皇朝周渭国初献下岭表之䇿其妻为莫节妇韩回官至太子中舎〈舆地纪胜〉
　　集桂水春犹早昭川日正西虎当官路鬬猿上驿楼啼〈李义山〉假守昭平郡当门桂水清海遥稀蚌迹峡近足滩声〈郎士元〉峡束江盘天影随轻船只下几危机初晴古木猿三叫未晩阴崖日半规篁竹数家何处县清溪一曲几篇诗〈同上〉输税地全无菽麦入城人半是渔樵〈刘君诗〉本朝开宝五年废富州省永平县入平乐省马江思勤二县入龙平来属　太平兴国改正义县曰𫎇山　熙宁五年废𫎇州省𫎇山东区二县入立山来属八年以龙平改属梧州元丰还属山〈阙〉　　　平〈沿革表〉
　　梧州〈倚郭一　苍梧〉
　　郡号桂江　苍梧　广信　戎城
　　州沿革牛女之分百越之地秦属桂林郡汉属南越元帝置苍梧郡东汉建安置交州治后废隋改封州大业属苍梧郡唐武德置梧州天宝曰苍梧郡属岭南道五代初入马氏后入南汉〈沿革表〉
　　县沿革苍梧本汉广信县为苍梧治又猛陵县东汉交州刺史治猛陵属焉梁置遂城县又置豪静县及武城县陈曰逍遥郡隋改广信县曰苍梧属封州省猛陵入豪静属桂州改遂城曰戎城属滕州萧铣增置猛陵县唐苍梧豪静属静州置绥越县属贺州后置梧州治苍梧以四县来属贞观豪静绥越光化马般以戎城猛陵属桂州后又来属本朝并省入苍梧〈沿革表〉
　　形胜火山夜见时如火烧状　冰井在州东北　系龙洲在州七里一名十里洲浮洲　伏虎岩在州东五十里　思化洲思恨洲在州西　思良山在州北　双龙洞在州东北　名贤水在州北〈舆地纪胜〉
　　人物后汉陈元明左氏春秋　汉之三陈奕世盛以文学称　吴之六士一门并为二千石〈立城〉皇朝潘盎骂侬贼死〈舆地纪胜〉
　　集随风舟不定今夜到苍梧客泪有时有猿声无处无〈周祜〉身经火山热颜入瘴乡销〈沈佺期〉
　　本朝开宝五年省猛陵戎城二县入苍梧六年复戎城熙宁省〈沿革表〉郁郁苍梧海上山蓬莱方丈有无间〈东坡〉九疑连绵属衡湘苍梧独在天一方孤城吹角烟树里落月未落江茫茫〈同上〉南极苍梧郡江山号胜游海天晴动水峡月夜随舟〈陶商翁〉峡口苍梧郡城依南斗魁〈同上〉冰井有泓闲漱玉火山无𦦨谩生烟〈欧阳焘〉吟拾江邉金翠羽醉骑海上玉麟腰清谈试茗游冰井至乐观鱼出槛桥〈萧磬〉
　　藤州〈倚郭一　镡津外县一　岑溪〉
　　郡号感义　永平　岑溪　镡津　镡江　古藤州沿革牵牛之分古百越之地秦属南海郡汉苍梧郡地晋穆帝置永平郡隋改藤州大业复永平郡唐武德曰藤州天宝曰感义郡属岭南道五代地入南汉〈沿革表〉县沿革镡津本汉苍梧郡猛陵县地晋置永平郡梁置安基县及建陵郡隋増置隋安贺川淳民三县并属藤州唐武徳改淳民曰感义贞观省隋安贺川置镡津县为州治又置宁风县为燕州置治新乐县属焉燕州废二县来属后省新乐天宝改安基曰安昌至德改义昌本朝并省入镡津　岑溪本汉猛陵端溪二县地陈于猛陵地置永业郡隋废为县属永熙郡唐武德析置龙城义城县又于端溪地置连城县并属南义州后去南字天宝曰连城郡至德改龙城曰岑溪后又省义安本朝并省入岑溪〈同上〉
　　形胜镡山剑江在镡津县　龙襄水在废南仪州　龙形砧在岑溪山形如砧　赤水山白沙湾镃𬬻山铅冗山罗幔山俱在镡津　秀峰山七峰山俱在岑溪〈舆地纪胜〉本朝开宝四年废藤州入窦州五年省感义宁风义昌三县入镡津六年复南义州省永业连城入岑溪太平兴国改南义曰南仪熙宁废南仪以岑溪来属〈沿革表〉集松如迁客老酒似使君淳系舟藤城下弄月镡江滨江月夜夜好云山朝朝新〈东坡〉闭门觅句陈无已对客挥毫秦少游正字不知温饱未西风吹泪古藤州〈山谷〉
　　浔州〈倚郭一　桂平外县一　平南〉
　　郡号浔江　浔水　桂平　郁江　大賔　陵江州沿革牛女之分古百越地秦属桂林郡汉属郁林郡一云合浦郡地梁为桂平郡隋废为县属尹州大业属郁州郁林郡唐置浔州后废复置天宝改浔江郡属岭南道五代地入南汉〈地理沿革表〉
　　县沿革桂平本汉郁林郡治南山县又阿林县地梁置桂平郡及县隋开皇废郡以县属南尹州又置宣化县后置大賔县属藤州大业省宣化唐初大賔改属南尹州武德五年属燕州又置皇化县属绣州贞观又置江陵县以四县置州台桂平寻省江陵本朝并省入桂平平南本汉猛陵布山三县地宋于猛陵置武林县属
　　永平郡隋属藤州又分置随建县唐武德置大川县属燕州贞观置平南西平归正大同四县并武林㤗川置龚州以随建来属后省㤗川归正太平又置阳建寻改阳川属焉天宝曰临江郡永隆又析龚𫎇象三州地置思唐州及武郎平原二县长庆改平原曰思和五代石晋改思唐曰思化南汉复旧龚州为南汉所有本朝并省入平南〈地理沿革表〉
　　形胜浔江在桂平县北　郁江在州南　罗影山罗叶水罗绣墟铜鼓滩玉泉台皆在桂州　鳯巢山狮子冈在州西　龙门滩在浔江　石莺山在旧龚　石鹿山在桂平　独秀峰在州南白石山侧三清岩在西山包髻冈在州五里　横眉水在桂平〈舆地纪胜〉
　　人物五代梁嵩南汉状元因蠲丁赋郡人立庙今白马庙是也　皇朝陈坦然平贼有功〈同上〉
　　本朝开宝五年废浔州入贵州改思化州曰思明寻废之省思和县入武郎属龚州省皇化大賔二县入桂平六年复置浔州省武林随建大同阳川四县入平南嘉祐又省武郎入焉绍兴废龚州以平南来属〈沿革表〉集三里之城𣺌大荒两江横截壮金汤唐家设险今犹在圣代増陴虑更长〈廖德明〉孤鹜去邉天浩𣺌万家穷处水湾环岭外此州为道院风烟殊弗类南蛮〈同上〉
　　柳州〈倚郭一　马平外县二　洛容　柳城〉
　　郡号罗池　龙城　柳城　象县　陇江　柳江州沿革牛女之分古百越地秦属桂林郡汉属郁林郡吴以后属桂林隋置象大业废属始安郡唐武德立昆州又改南昆贞观改柳州天宝曰龙城郡属岭南五代地入南汉〈沿革表〉
　　县沿革马平本汉潭中县地吴属桂林郡隋析桂林县地置马平县属象州州废属始安郡唐为柳州治武德又置新平文安县寻改文安曰乐沙正观省之又置崖山县后并省入马平　洛容本汉潭中县地宋置象郡隋废为象县属始安郡唐正观置洛容县永徽属严州天授属柳州总章象县来属本朝省之　柳城本汉潭中县地梁置龙州龙城县隋废州以县属始安郡唐复龙州增置柳岭县正观废龙州省柳岭以龙城来属本朝更今名〈沿革表〉
　　形胜古州治在浔水南有双山夹道曰背石山有支川其东曰龙壁下多秀石可观南绝水有山上下若一曰甑山其南且西曰驾鹤山南有山正方而崇曰屏山其西曰四姥山又西曰仙弈之山始登者得石可秤可弈石鱼山全石其形如立鱼灵泉在山麓雷鸣西奔雷山两崖皆东西雷水出焉蓄崖中曰雷塘〈柳子厚山水纪〉
　　人物唐白耸败贼有功邦人为之立祠　皇朝宋士尧与侬智髙战　甘翔为岭右擢第之始　张亚卿两擢第〈舆地纪胜〉
　　集鹅之山兮柳之水桂树团团兮白石齿齿〈韩文〉柳州柳刺史种柳柳江邉好作思人树惭无惠化传〈柳文〉山城雨过百花尽榕叶满庭莺乱啼　青箬裹塩归洞客绿荷包饭趁虚人鹅毛御腊缝山𦋺鸡骨占年拜水神　林邑东回山似㦸䍧牱南下水如汤　山腹雨晴添象迹潭心日暖长蛟涎　惊风乱飐芙蓉水宻雨斜侵薜荔墙岭树重遮千里目江流曲似九回肠〈并同上〉
　　本朝景德三年改龙城县曰柳城大观属融州寻复故嘉祐四年省象县入洛容〈地理沿革表〉人事少陵诗外见
　　人烟子厚记中行〈吴约〉鹅山夏晓云漫郭龙壁春阴水抹川〈陶弼〉子厚才名甲有唐謪官分得荔枝乡罗池水尽黄柑死独有空碑在画堂〈同上〉
　　賔州〈倚郭一　岭方外县二　迁江　上林〉
　　郡号岭方　思干　琅瑘　澄州　思刚　安城州沿革牛女之分或曰翼轸古越地秦属桂林郡汉属郁林郡梁置岭方郡隋废属尹州大业属郁州郁林郡唐贞观置賔州天宝曰安城郡属岭南道〈沿革表〉
　　县沿革岭方县汉属郁林郡都尉治又广郁县地梁置郡治此又于广郁地置安城郡隋废郡以岭方安城二县属郁林郡唐武德属南方州仍置琅瑘思干二县贞观祈三县及南尹州安城县置賔州后省思干至徳改安城为保城本朝省入岭方　迁江县本属羁縻思刚州本朝来属　上林本汉岭方县地唐武德析置上林县及南方州又置无虞止戈二县及析柳州置贺水县俱属焉贞观改澄州本朝废之省诸县入上林〈地理沿革表〉
　　形胜钱山宝水在岭方　龙水在上林　虎岩在迁江马潭在州泉　镆铘山在上林　明镜湖去州三十
　　五里　双髻山中子山皆在迁江　葛仙岩在州西卢仙岩在迁江〈舆地纪胜〉
　　人物唐韦厥开拓化外诏领澄州刺史　皇朝梁仲保与侬贼战死今有梁太尉庙　李安面半黒蛮人号铁面将军　廖世英自号逃禅居士〈舆地纪胜〉
　　本朝开宝五年废賔州省琅琊保城二县入岭方废澄州省止戈无虞贺水三县入上林并隶邕州六年二州并复端拱二年废澄州以上林来属天禧四年废思刚州以迁江县来属〈沿革表〉
　　集賔州在何处为子上栖霞〈苏东坡〉何处登临好城楼对万山　安城太守知邉计菡萏花中阅水兵〈并同上〉广右开炎服思刚置县衙羁縻唐世及正朔汉朝加乡分今贺水邑隶古琅琊泉脉通明镜封邻接镆鎁〈秦泌〉
　　横州〈倚郭一　宁浦外县一　永淳〉
　　郡号乌岩　永定　宁浦　简阳　从化
　　州沿革牛女之分春秋骆越地秦属桂林郡汉属郁林合浦二郡吴析置宁浦郡梁分置简阳郡隋废二郡立简州开皇改缘州大业州废属郁林郡唐立南简州贞观改横州天宝曰宁浦郡属岭南道五代地入南汉〈沿革表〉
　　县沿革宁浦本汉广郁髙梁二县地吴于髙凉置宁浦县及郡梁又立简阳岭山二郡陈于广郁置乐阳郡隋开皇为简州治大业废属郁林郡又废乐阳郡为县废岭山郡为岭县后改乐阳曰乐山岭县曰岭山唐横州治宁浦县武德析置𫎇泽淳风二县以乐山来属贞观省䝉泽岭山永贞改淳风曰从化本朝省入宁浦　永淳本秦桂林郡地汉岭方县地唐武徳立淳州治永定县天宝曰永定郡乾元复曰淳州永贞改蛮州并省武罗灵竹二县本朝并省入永淳〈沿革表〉
　　形胜秋风江桂榜山在永定县南　宝盖山登髙岭在宁浦　鳯凰岩在城东　鸬鹚滩在宁浦　震龙山在州北　飞龙山龙牙山龙镇山在宁浦　龙章山鱼流山在永定　秀林山在宁浦　洪崖山在城南〈舆地纪胜〉本朝开宝五年废蛮州省武罗灵竹二县入永定来属省从化乐山二县入宁浦熙宁四年省永定入焉元祐复置永定崇宁改永淳〈沿革表〉
　　集万叠山围城堞古一湾江抱海槎浮〈徐安国〉群岭中推古钵尊山川罗列掌中存亭台突兀圣婆庙丘垤逶迤山子村　秀出城南是宝华翠㣲深处衲僧家　出郭扶笻上翠屏却从云隙望莎城〈并同上〉
　　化州〈倚郭一　石龙外县二　吴川　石城〉
　　郡号龙化　陵水　髙兴　罗水　吴川　石龙　陵罗
　　州沿革牛女之分春秋越地秦属象郡汉初属南越后属合浦郡东汉分属髙兴郡吴晋属髙凉郡宋立罗州隋末废属髙凉郡唐武德析置罗州又置南石州贞观改辩州天宝改罗州为招义郡辩州为陵水郡乾元复为州朱全忠改辩州为勲州后复故五代地入南汉〈沿革表〉
　　县沿革石龙本汉合浦郡髙凉县地隋置石龙县属罗州州废属髙凉郡唐武德为罗州治又析置陵罗慈廉罗肥三县罗州徙治以四县属辩州贞观省慈廉罗肥本朝省陵罗　吴川本汉髙凉县治宋置吴川县属髙凉郡唐武德析石龙置招义零渌二县与吴川皆属罗州天宝改招义曰干水本朝并省入吴川　石城本汉髙凉县地宋檀道济筑石城立罗州隋废之唐武德析石龙置石城县复罗州后罗州自石龙徙治此天宝改石城曰廉江〈沿革表〉
　　形胜石龙冈在州西南　鳯凰井在城南　龙化水在罗州界　石城冈在旧廉江场北有石城水　石头山在石龙县西　招义山在废县西北　近信山在吴川西北　铜冈山在石龙东北〈舆地纪胜〉
　　人物鞠杲吴川进士上入党籍〈舆地纪胜〉
　　集罗川带郭古南州陵水环城小庾楼云淡青山无过雁雨涵丹荔集鸣鸠〈郡守不知姓氏〉
　　本朝开宝五年废罗州入辩州省陵罗县入石龙省陵渌干水石城三县入吴川太平兴国改辩州曰化州乾道复置石城县〈沿革表〉
　　髙州〈倚郭一　电白外县二　信宜　茂名〉
　　郡号髙凉　电白　西平　潘山怀徳　潭峨　永熙州沿革牛女之分古百越地秦属南海郡汉初属南越后合浦东汉兼属苍梧桓帝立髙兴郡吴置髙凉郡梁析置髙州隋复为髙凉郡又为永熙郡地唐复髙州为都督府永徽析置恩潘二州天宝曰髙凉郡乾元曰髙州五代地入南汉〈地理沿革表〉
　　县沿革电白本汉髙凉县地晋安宁县地梁置电白连江二郡又置凉封县及南巴郡陈于安宁地置务德县隋废电白连江为县又改凉封为义封并属髙凉郡大业省义封改务德为良德属永熙郡唐武德三县并属髙州开元改连江曰保安至德改保宁州初自髙凉徙治良德大历又徙电白　信宜本汉苍梧郡端溪县地晋分置晋康郡梁置良德县及郡陈于晋康立信义郡隋废为县又废染德郡后改良德县曰怀德属泷州又省信义入焉唐武德立南扶州于怀德寻复置信义徙南扶治焉又分信义置潭峨特亮二县贞观更名窦州天宝曰怀德郡本朝并省诸县废窦州　茂名本春秋西瓯地汉髙凉县地梁置南巴郡隋开皇分置茂名县属罗州废南巴郡大业废南巴县及罗州以茂名属髙州唐武德置南岩州复南巴县析茂名置潘水县贞观茂名属南岩州又改潘州州废入髙州后析潘水置毛山县寻废潘水永徽以茂名南巴毛山复置潘州开元改毛山曰潘水天宝改州曰南潘郡本朝并省入茂名〈沿革表〉
　　形胜毛山在旧县东毛女隐此　潘山在茂名东潘希古炼丹处　云岫山在信宜北　雾岭岗在茂名南画龙山在信宜北　皓鸾山在信宜西　龙湫山在郡东　龙湫井龙湾井在电白　百禄山在茂名　千岁山在电白　信义水在信宜　特亮江在茂名〈舆地纪胜〉人物皇朝梁楚摄廉〈阙〉传白令捍贼遇害　陈寿瞽目索涂送母葬两目顿明　李周士两举乡荐有诗名本朝开宝五年废潘州入髙州省良德保宁二县入电白省南巴潘水二县入茂名七年省窦州怀德潭峨特亮三县入信义太平兴国改信宜景德废髙州入窦州三年复置熙宁废窦州入髙州以信宜来属〈地理沿革表〉巧妙四山云岫合要龙双甑月灯明〈风土记〉
　　记纂渊海卷十五
<子部,类书类,记纂渊海>

　钦定四库全书
　　记纂渊海卷十六　　　　宋　潘自牧　撰郡县部
　　广南西路
　　雷州〈倚郭一　海康外县二　遂溪　徐闻〉
　　郡号海康　惊雷　徐闻　铁把　合州
　　州沿革斗牛之分古越地秦属象郡汉合浦郡徐闻县地梁置合州后改南合州隋曰合州大业废属合浦郡唐武徳复南合州为徐闻郡贞观改东合州又改雷州天宝曰海康郡属岭南道五代地入南汉〈沿革表〉
　　县沿革海康本汉徐闻县地梁立南合州隋开皇置海康县大业属合浦郡唐复置州治此　遂溪本汉徐闻县地南齐置椹县隋置铁把县后改椹县曰椹川并属合浦郡唐武徳属南合州　观属雷州后省二县置遂溪县　徐闻汉初置县齐改曰齐康县置郡隋废郡改县曰隋康　观复汉置旧名〈沿革表〉
　　形胜擎雷山在海康县被雷震成水曰惊雷水　思灵岛在海乌蛇山在海康　老鸦州抵琼州界四里　虎头山英髙山徒㑹山螺冈鹿洲卵洲皆在海康〈舆地纪胜〉又雷州春夏多雷秋日则伏地中其形如彘人取而食之〈国史补〉人物皇朝呉国鉴为太庙斋郎苏子由贬雷州为创一小阁鉴坐编管〈舆地纪胜〉
　　本朝开宝四年省遂溪徐闻二县入海康乾道复置徐闻绍兴复置遂溪〈沿革表〉
　　集百尺危楼四逺明人従鳌背戏沧溟乾坤到处皆在目山海何人更作经　死诵怜忠愍生还喜子由荒祠连旧宅几见白云秋　更说此州奇特事冦公归后二苏来〈梁山〉
　　钦州〈倚郭一　安逺外县一　灵山〉
　　郡号宁越　钦水　安京　钦江　灵山　南宾州沿革牵牛星纪之次古越地秦象郡地汉属合浦郡宋分置宋寿郡梁兼置安州隋废郡改安州曰钦州大业改宁越郡唐置钦州析置玉田南亭州贞观州废天宝曰宁越郡乾元曰钦州五代地入南汉〈沿革表〉
　　县沿革安逺本汉合浦县地梁分宋寿郡置安京郡隋废为县属钦州唐改保京县本朝更今名　灵山本汉合浦县地宋置宋寿宋广二郡隋废宋广为新化县宋寿为钦江县开皇改新化曰内亭又置南賔县后又置遵化县唐初治钦江武徳以南賔置玉州以内亭遵化置南亭州　观州废并来属后更南賔曰灵山自钦江徙治焉本朝徙置安逺〈沿革表〉
　　形胜三山在安远南　五湖在州城外　罗浮山在州西北　三海岩在灵山县境　日岩月岩龟岩醉石卧石并在江濵〈舆地纪胜〉
　　人物唐𡩋悌原修国史以直笔忤㫖致仕　皇朝黄涣建炎死于王事〈舆地纪胜〉
　　本朝开宝五年省钦江内亭遵化三县入灵山　景徳三年更保京县名安逺〈沿革表〉
　　集僧怜海石为棋子客惧蛮雷作酒杯〈陶弼〉商夸合浦珠胎贱民乐占城稻米丰火炬影沈江岸北潮声流过郡城东　三石禊桥春㑹永五湖吟舫夜归迟　宁越佳山水〈并同〉
　　廉州〈倚郭一　合浦外县一　石康〉
　　郡号合浦　珠官　禄川　合州　珠池
　　州沿革牛女之分百越地秦属象郡汉合浦郡呉改珠官郡后复故宋兼置越州及临瘴郡隋废郡大业改越州为禄州寻改合州又改合浦郡唐武徳复越州又置姜州贞观改越州曰廉州废姜州入焉天宝曰合浦郡属岭南道五代地入南汉〈地理沿革表〉
　　县沿革合浦本汉合浦县治呉珠官晋合浦宋以后越州唐廉州皆置此武徳置安昌髙城大廉等县属焉又置梁州及封山东罗蔡龙等县　观置珠池县寻废姜州以县来属省安昌珠池入合浦髙城入蔡龙乾元后又废东罗本朝省入合浦　石康本汉郁林郡治隋末萧铣分兴徳县置安乐县唐　观省安乐乾封重置属郁林州调露割横贵二州地置岩州及石岩髙城思封三县永隆以安乐隶岩州天宝曰安乐郡至徳改常乐郡更安乐县为常乐以岩州为常乐州本朝并省置石康县〈沿革表〉
　　形胜明月溪绿云溪在合浦　五黄山昔樵夫见五人黄冠谈笑于此　百良山在合浦象鼻山在合浦　狼头山在九域志〈舆地纪胜〉
　　本朝开宝五年废常乐州入廉州以常乐思封髙城石岩四县地并慱龟零渌盐埸置石康县来属省封山蔡龙大廉入合浦太平兴国废廉州以海门镇置太平军省合浦入石康咸平复置廉州治合浦〈沿革表〉
　　集合浦还珠旧有亭使君方似古人清沙中蚌蛤胎常满潭㡳蛟龙睡不惊〈陶弼〉昔时孟太守忠信行海隅不贼蚌蛤胎水底多还珠〈同上〉
　　郁林州〈倚郭一　南流外县二　兴业　博白〉
　　郡号尹州　寒山　西瓯　建宁　南流　兴业州沿革牛女分野一云翼轸古蛮夷地春秋西瓯地秦置桂林郡又象郡地汉平南越为郁林合浦二郡地梁置定州改南定州陈置石南郡隋废郡改尹州大业改郁林寻又为郡唐武徳置牢州永淳置党州麟徳置郁州乾封改郁林州天宝改定州宁林郁林二郡属岭南五代地入南汉〈地理沿革表〉
　　县沿革南流本汉合浦郡合浦县地梁置定川县隋废郡以县属合州开皇置南流县寻废唐武徳置义州贞观复南流又以潘之定川及置岩川隶焉改牢州永淳置党州抚康善劳善文宁仁安宁懐义福阳古符八县寻割仁安以下四县立平琴州至徳更仁安曰容山后废平琴入党州省善文宁仁福阳古符四县本朝并省入南流　兴业本陈石南郡隋废为县属郁林郡萧铣并置兴徳县唐　观石南属贵州麟徳置郁州于此又析置兴业潭栗县及郁林兴徳属焉乾封徙置郁林县建中省石南入兴业徙州治焉又省潭栗　博白本汉合浦县地隋置南昌县属合浦郡唐析置南州博白周罗建宁三县治博白县寻改白州后以南昌来属本朝并省入博白〈沿革表〉
　　形胜凝雾山飞云山紫阳岩绿秀岭陵青山博白溪凤飞山龙蟠山马骑山皆在博白县　万石山在兴业万禄山在博白　东斗山在旧州东南斗山在旧州南铜鼓山在南流　铜鼔潭在博白　五龙山在南流六熊山在博白〈舆地纪胜〉
　　本朝开宝五年省郁林兴徳入兴业县废白州省周罗建宁南昌入博白隶廉州七年复立白州废牢党二州省抚康善劳容山懐义定州宕川皆入南流来属至道二年自兴业徙州治南流政和废白州后复置绍兴又废白州以县来属〈沿革表〉
　　集日将先圣诗书教暂作文翁守郁林〈杨叔贤〉南流底处所绛帐居尊严〈李鼎送髙补之〉汉令班南海蛮兵避郁林天涯柱分界徼外贡输金坐失奸臣意难明报国心一棺忠勇骨漂泊瘴江深〈温公马伏波诗〉
　　贺州〈倚郭一　临贺外县二　富川　桂岭〉
　　郡号贺山　贺水　临贺　桂岭　临庆
　　州沿革星纪鹑尾之次秦属南海郡汉属苍梧郡呉分立临贺郡宋改临庆国齐复临贺郡隋废郡为贺州大业废属始安郡唐武徳置贺州绥越郡天宝曰临贺郡五代马氏有之后入南汉〈沿革表〉
　　县沿革临贺汉属苍梧郡又封阳县呉以临贺为郡治封阳属焉隋立贺州大业废属始安郡省临贺置绥越荡山二县寻皆省封阳属苍梧郡唐复临贺县为州治封阳来属天宝置荡山县本朝并入临贺　富川汉属苍梧郡又冯乘县地隋富川属贺州始安郡冯乘属零陵郡唐武徳二县来属天宝改富川曰富永后复故桂岭本汉临贺县地呉置建兴县属临贺郡晋改兴安隋更今名属熙平郡唐武徳来属〈沿革表〉
　　形胜橘山在临贺　桂山在桂岭　龙溪山在富川龙门滩至州城八里　白云山碧云岩仙溪水灵溪水皆在富川　锡 --（右上‘日’字下一横长出，类似‘旦’字的‘日’与‘一’相连）溪水在临贺　银殿山在富川　甑山州西髙千馀丈　临贺岭五岭之一也〈舆地纪胜〉
　　人物皇朝毛温交冦窃发温以主簿紏土豪战胜挫贼毛士毅为石城令李接反士毅战死　毛埙居䘮毁
　　瘠十年不调　林动献本政书十五篇　五轮受荐宪台俄以争狱事还其荐章　岳飞为中兴名将〈同上〉本朝贺州初隶广东大观改隶西路　开宝四年省封阳荡山县入临贺省冯乘入富川〈沿革表〉
　　集贺州城西丹甑山一亭摇挿紫云间龙墀让䇿名犹在鹤驭临风去不还〈郭祥正〉羽客朝元地遗坛古树中炼成丹灶在骑去鹤巢空〈陶弼〉
　　琼州〈倚郭一　琼山外县四　澄迈　文昌　临髙　乐㑹〉靖海军节度
　　郡号曽口　靖海　琼山　容琼
　　州沿革牛女之分南裔蛮夷之地汉珠崖郡地武帝置珠崖儋耳二郡后皆废东汉置珠崖县属合浦郡呉改珠崖郡晋废之梁立崖州隋大业更珠崖郡唐初为崖州贞观析置琼州后废又置天宝改琼山郡属岭南五代地入南汉〈地理沿革表〉
　　县沿革琼山本汉玳瑁曋都二县地隋置颜卢县属珠崖郡大业于曋都地置舎城县唐武徳于舎城置崖州颜卢属焉贞观改颜城后于瑁玳地置琼山县为郡州治析置甑口颜罗容琼三县开元省颜城贞观省容琼入琼山属崖州五代省甑口颜罗本朝废崖州以县来属　澄迈本汉茍中县地隋大业置澄迈县属珠崖郡唐属崖州　文昌本汉紫具县地唐武徳置平昌县属崖州贞观更今名　临髙唐武徳分平昌县置临机县属崖州贞观来属开元更今名　乐㑹唐显庆初置属琼州〈沿革表〉
　　形胜琼山白玉乃奉化乡二村名　澄迈山在本县毗耶山在临髙　阴阳山在乐㑹　云露山在琼山西南　三坑水在文昌　五指山在临髙　七星山在琼山　紫具苍锡山在文昌〈舆地纪胜〉
　　人物皇朝姜唐佐従东坡学　陈孚従宋公贯之学郡人得进士出身自孚始　杜介之真纯野逸有隠士风王进庆事母至孝〈同上〉
　　本朝开宝五年废旧崖州以舎城澄迈文昌三县来属熙宁省舎城入琼山　大观三年以乐㑹县属万安军寻复故　政和元年升靖海军节度〈沿革表〉
　　集适従琼管鱼龙窟秀出羊城翰墨场苍海何曽断地脉白袍端合破天荒〈东坡赠姜唐佐〉琼崖千里环海底民夷错居古相𫎇方壶蓬莱此别宫峻灵独立秀且雄为帝守宝甚严恭〈东坡〉
　　昌化军〈倚郭一　宜伦外县二　昌化　感恩〉
　　郡号儋耳　宜伦　毗耶　昭山　伦江　南崖军沿革星土同琼州汉武置儋耳郡梁属崖州隋珠崖郡治大业分置儋耳郡唐武徳立儋州天宝改昌化郡属岭南五代地入南汉〈沿革表〉
　　县沿革宜伦本汉儋耳郡地隋义伦县为珠崖郡治唐武徳置儋州本朝废为县　昌化本汉至来县地隋大业置昌化县属珠崖郡唐武徳来属贞观析置吉安县乾元省之　感恩本汉九说儋耳二县地隋大业改今名又置毗善县并属珠崖郡唐武徳来属更毗善曰富罗乾元立洛场县南汉省富罗本朝并省入感恩〈沿革表〉形胜昭山在宜伦　明山二石如人形号兄弟石乳泉在天庆观东坡有赋　相泉赵相所凿　徳义山黎晓山黎毗山皆在宜伦　黎虞山在感恩黎母山黎粉山见寰宇记〈舆地纪胜〉
　　人物皇朝王霄以贡士住辟雍　王公辅晓天文东坡甚重之〈同上〉
　　本朝太平兴国改义伦县曰宜伦省洛场县　熙宁六年降儋州为昌化军省昌化县入宜伦又省感恩县元丰复置二县　绍兴五年废军入琼州十三年复置〈沿革表〉
　　集奇峰望黎母何异松与邙飞泉㵼万仞舞鹤双低昂芋魁傥可饱无肉亦奚伤　不用长愁挂月村㯽榔生子竹成孙　潮声卷海千峰雨月色侵门满地霜　儋耳道中还可乐东坡安用叹穷途〈胡铨〉
　　万安军〈倚郭一　万宁外县一　陵水〉
　　郡号万宁　万全　陵水　赤陇　金山
　　军沿革星土同琼州隋属珠崖郡唐贞观属琼州后属崖州龙朔立万安州天宝曰万安郡至徳改万全郡属岭南五代地入南汉〈沿革表〉
　　县沿革万宁本汉紫具县地唐贞观置万安富云博辽三县属琼州后属崖州龙朔万安州治此开元省治陵水至徳改万安曰万全贞元复故名又自陵水徙治焉本朝改今名　陵水本汉临振县地隋大业治县唐初属振州后来属开元为州治后复迁〈沿革表〉
　　形胜南山灵山声山在陵水　金仙水在万宁北　金牛岭在城西北　赤龙山在万安东南　清溪水在万宁县北　独洲山在城东南　双女石在城南〈舆地纪胜〉本朝熙宁六年改为万安军改万全县为万宁省富阳博辽二县入焉七年省陵水县入万宁元丰复置　绍兴五年废军属琼州十三年复置〈沿革表〉
　　集万安无市井斗水寛百忧天低瘴云重地薄海气浮〈东坡〉
　　吉阳军〈倚郭一　宁逺〉
　　郡号延徳　宁逺　朱崖　临振
　　军沿革星土同琼州汉朱崖郡及临振县隋大业置临振郡唐武徳改振州宁逺郡天宝曰延徳郡属岭南五代地入南汉〈地理沿革表〉
　　县沿革宁逺县隋大业分临振郡置县属珠崖郡寻割属临振郡又置延徳临川二县唐贞观分宁逺置吉阳县永徽分吉阳置洛屯县并属振州治宁逺本朝并省入宁逺〈沿革表〉
　　形胜育黎山育黎水落岛山落猿水皆在宁逺军石船在南岭之南　石盘去城十三里可坐十客　黎峨山临川水藤桥水皆在吉阳县　澄岛山见寰宇记〈舆地纪胜〉人物皇朝裴瑑晋公之十四代孙赵丞相为作家谱陈中孚及其子适皆以平贼有劳相继知昌化军胡澹庵为作记〈同上〉
　　集独上江亭望帝京鸟飞犹见半年程碧山也恐人归去百匝千遭绕郡城〈李徳裕〉
　　本朝开宝五年更曰崖州是谓新崖州省延徳临川落屯三县入焉熙宁六年降为珠崖军省宁逺吉阳为临川藤桥二县后又置宁逺绍兴五年废郡属琼州十二年更置吉阳军〈地理沿革表〉程途何啻一万里户口都无二百家〈东坡〉且作白衣菩萨观海边孤绝补陀山　梦里分明见黎母生前定合到朱耶　平生不识澥渤岛入海要看蓬莱山〈同上〉
　　成都府路
　　彭州〈倚郭一　九陇外县二　崇宁　濛阳〉
　　郡号濛阳　彭门　天彭　弥濛　小郫　天水　东益　九陇
　　州沿革秦地鹑首井鬼之分禹贡梁州职方雍州之域秦汉属蜀郡晋桓温置宁蜀郡梁置东益州西魏置夭水郡后周州废置九陇郡隋开皇废郡仁寿置濛州大业废之蜀郡唐武徳复濛州贞观废之垂拱置彭州属剑南道天宝曰汉阳郡〈地理沿革表〉
　　县沿革九陇本汉蜀郡繁县地晋置晋寿县属梓橦郡后周改九陇县及郡隋初置濛州州废属蜀郡唐武徳置濛州贞观属益州垂拱为彭州治　崇宁唐仪凤析九陇导江郫县置唐昌县属益州垂拱来属长寿改周昌神龙复故后梁改归化县后唐复为唐昌石晋改彭山后复故本朝更今名　濛阳唐仪凤析九陇新都新繁什邡雒县置垂拱来属〈沿革表〉
　　形胜九陇山一名九峰曰伏陇豆陇秋陇奔马陇走龙陇骆驼陇千秋陇较车陇横檐陇在九陇县北　两岐山在九陇县　大隋山有景徳寺神照禅师所居　中隋山在大隋之后　小彭阳以彭门牡丹得名　小成都昔有樵人逐鹿入石穴见邑屋连接问是何处人答云小成都也　天彭山以彭祖出入此山因号彭门天敕山天徳山在九陇县北　白鹿山白马泉在濛阳县　葛璝山在九陇县　葛仙化弥濛水在濛阳县玎珰崖在崇宁县〈舆地纪胜〉
　　人物皇朝胡锑国初召赴阙不愿仕　陈脩自号市隠居士〈同上〉
　　集蜀路江干窄彭门地理长　天彭信方隅城势诚斗绝〈苏颋〉湖水欲平官舎好茶征初复讼氓稀〈苏子由〉
　　绵州〈倚郭一　巴西外县四　彰明　魏城　罗江　盐泉〉
　　郡号巴西　金山　左绵　涪江　绵水
　　州沿革秦地鹑首之次禹贡梁州职方雍州之域秦属蜀郡汉属广汉郡蜀属梓橦县晋以后属梓橦巴西二郡西魏兼置潼州隋开皇废郡改绵州大业改金山郡唐武徳复绵州天宝曰巴西郡属剑南道〈沿革表〉
　　县沿革巴西本汉广汉郡涪县西魏改巴西县隋置金山郡唐置绵州　彰明本汉涪县地东汉永元置汉昌县属巴西郡蜀初属宕渠郡寻废郡属巴西郡惠帝分属宕渠郡西魏改县曰昌隆隋属金山唐先天改县曰昌明后唐改今名　魏城本汉涪县地晋西魏置县属隋金山郡唐属绵州　罗江本汉涪县地晋置万安县后移于潺亭改潺亭县西魏复曰万安置万安郡隋废郡属金山郡唐属绵州天宝改今名　盐泉本汉涪县地唐武徳析置魏城〈同上〉
　　形胜金山在巴西县　罗江两水相蹙成罗纹因以名县　富乐山在巴西县东　廉逊水在彰明县　戴天山流霞山皆在彰明　明月山仙云山在巴西县　涪水在彰明　潺水在罗江县　天池山在州北　天仓洞在彰明　玉盆山在魏城西石磬山与戴天山相接龙池山蚌溪水在罗江县　龙䑓山在废西昌县
　　太笔山灵台山在彰明髙灵山在魏城县〈舆地纪胜〉
　　人物汉涪翁著针经脉法　蜀杜微武侯招之拜为谏议大夫　宋范桓年对明帝曰臣居廉逊之间〈详见泉类〉梁李膺有辩才武帝问今李膺何如昔李膺对曰昔李膺事桓灵之主今李膺逢尧舜之君　唐李白生于涪州陈该对䇿中髙第　皇朝苏协始居左绵二子易简
　　易直孙舜钦　李馀年十三诣吏代母死因自杀　任子宣应贤良科著古涪志　冯因年六十致仕　景尚景卨雍陟雍尧俞扬 --（‘昜’上‘旦’之‘日’与‘一’相连）师孟皆元符上书入邪等〈同上〉集绵州州府何磊落显庆年中越王作孤城西北髙起楼碧瓦朱甍照城郭〈杜诗〉
　　本朝三川㑹合绕城下巴字体势何盘盘却疑天工敕水帝戏冩鸟迹倾波澜〈鲜于侁〉怅望古来廉逊国晩晴烟树只悠悠〈同上〉磊落人为磊落州滕王阁望越王楼　蒲萄酒绿似江流夜宴唐家帝子楼〈同上〉山従剑外呈天险树遍巴西送客愁　富乐之名谁所留建安年中刘豫州拥兵入蜀万貔貅孱璋送国来迎头炙如巴山酒如浮富乐之名此其由〈唐子西〉
　　汉州〈倚郭一　雒县外县三　什邡　绵竹　徳阳〉
　　郡号广汉　雁江　房湖　徳阳　绵竹　鹿头州沿革秦地井鬼分野禹贡梁州职方雍州之域秦属蜀郡汉属广汉郡东汉又为益州刺史治晋置新都郡宋齐为广汉晋熙二郡隋废之属蜀郡唐初属益州垂拱分雒县汉置州属剑南道〈沿革表〉
　　县沿革雒县汉属广汉郡东汉广汉晋新都宋齐广汉皆为郡治改雒县名广汉隋属蜀郡开皇改绵竹县大业复为雒县　什邡汉属广汉郡晋属新都郡后周为方亭县隋省之唐武徳析雒县置什邡属汉州　绵竹汉属广汉郡晋属新都郡隆安置晋熙郡周改县名晋熙隋废郡后改县曰孝水大业复曰绵竹唐武徳属濛州贞观州废属彭州垂拱来属　徳阳本汉绵竹县地东汉析置徳阳县后周废之唐武徳分雒县复置属益州埀拱来属〈沿革表〉
　　形胜房湖本唐房琯所凿凡数百亩洲岛回环　国朝咸平又开南湖泄西湖馀波以入焉　章山在什邡县西　绵水在雒县东　孝泉在徳阳县西昔郭华以父䘮明泣告上天泉出其庭以濯父目明复如初　圣水在徳阳马鞍山　金匮山翠屏山在绵竹　宝峰山在什邡　跃鲤泉在徳阳昔姜诗至孝所感　沈犀桥在郡北　玉妃溪在绵竹　玉女泉在什邡赤涂山紫岩山十将山万斛山皆在绵竹　金雁津在雒县西　白鱼水即沈犀桥水〈舆地纪胜〉
　　人物汉严君平一云广汉人　李业不受公孙述之聘饮毒死　刘宠号一钱太守　姜诗以孝感双鲤之应蜀秦泌先主辟之为従事　西魏邓刺史十世同居
　　旌表其门　皇朝宇文之邵上书乞选监司不报弃官不仕　杨绘论王安石补外　张纮举茂才异等子张咸召试贤良为第一孙张浚中兴名相曽孙张栻号南轩先生〈同上〉
　　集鹿头何亭亭俯见千里豁〈杜甫〉木落汉川夜西湖垂月钩旌旗环外次舟楫泛中流〈刘梦得〉结宇依回渚水中信可居三伏气不蒸四逹暑自沮　北来初入汉州城郭邑楼台触目惊松桂影中旌斾色芰荷风里管弦声凤沼才能尽馀思凿西湖〈严公期〉
　　本朝西湖深锁一溪云风景幽闲少到人天外楼台常贮月水边花木别留春　房公昔漂泊置酒此鸣琴人事有忧乐山光无古今　广汉有姜子孝悌行里闾赤眉虽豺虎弛兵过其墟至今空清泉无复双鲤鱼　桥边金作雁湖上酒为鹅〈李石诗郡有金雁桥〉
　　卭州〈倚郭一　临卭外县五　依政　安仁　大邑　蒲江火井〉
　　郡号临卭　火井　卭崃　斜江　蒲江
　　州沿革秦地井鬼之分禹贡梁州职方雍州之域秦以后属蜀郡宋齐属晋康郡卭州西魏属临卭郡隋开皇废郡大业废州复郡唐武徳置卭州临卭郡〈沿革表〉县沿革临卭县汉属蜀郡西魏置临卭郡又分置临汉县属蒲源郡隋开皇废郡省临溪大业改雅州为临卭县以县属焉唐复置临溪并属卭州显庆州自依政徙治此太和以临溪属巂州后复故　依政本汉临卭县地西魏置卭州及依政县隋大业州废属临卭郡唐初卭州治此后徙治临卭　安仁本汉临卭县地唐武徳析临卭依政置县贞观省咸亨复　大邑本汉蜀郡江源县地唐咸亨析益州之晋原置　蒲江本汉临卭县地西魏置广定县及蒲源郡隋开皇废郡仁寿改曰蒲江属临卭郡唐属卭州太和属隽州后复故　火井本汉临卭县地后周置火井镇大业升为县属临卭郡唐属卭州〈沿革表〉
　　形胜山曰卭崃浸曰卭水渊曰卭池毛曰卭竹〈图经序〉金堤铁山在临卭　火井在本县〈详见火类〉　铜官山邓通所封　金釜井等有八出盐课　白鹤山在城西八里有白鹤台　鹤鸣山虎擘泉在大邑西　四明山七盘山九岫山七星井皆在临卭　三瀑泉在雾山　青霞幛碧玉潭皆山中处〈舆地纪胜〉
　　人物汉司马相如今临卭有琴台及文君井　三国甘宁仕呉为折冲将军　唐梁震耻为髙季兴所留终身不称官爵　皇朝李公泰仕至起居舎人　常安民为御史子常同亦为言官忤㫖补外　陈賔号白衣御史黄昴秦桧当国上党言二十篇桧怒欲擒杀之　杜
　　国宝数千里求其父以归　李侨崇陵不豫久阙过宫公上疏乞以所得官资回赠二亲以感动上意〈同上〉集火井沈荧于幽泉髙爓飞扇于天垂〈文选〉我爱铜官乐千年未拟还要须回舞袖拂尽五松山〈李白〉
　　本朝熙宁五年省临溪县入临卭〈沿革表〉平日兰溪隠春云蕙帐眠定应猿鹤在归去尽芦鞭〈范蜀公〉先生宴坐西湖曲水上青山削寒玉日光浮动山影来酿作一湖春酒绿〈石安期〉仰穷胡老栖神地俯压张公钓⿰矶〈张宗广〉
　　黎州〈倚郭一　汉源〉
　　郡号沈黎　筰都　洪源　汉源
　　州沿革井鬼之分禹贡梁州职方雍州之域秦汉属蜀郡东晋李特据蜀置汉源郡后周开越隽置黎州隋秦寿置登州大业州废属临卭郡唐武徳复登州后废之大足元年置黎州神龙废开元复天宝曰洪源郡属剑南道〈沿革表〉
　　县沿革汉源本汉蜀郡旄牛县地隋大业置汉源县唐武徳増置阳山以二县立登州州废属雅州贞观属巂州永徽复属雅州仪凤分汉源置飞越县大足以三县置黎州天宝改阳山为通圣五代省飞越入汉源〈沿革表〉形胜九折坂在卭崃山乃王尊叱驭处　三里碉一名三碉城　卭崃山在州北　笋筤山在州西北　通望山在大渡　河南飞越山在废县西北　飞水山在州东北　铜山城在洪源县西北　宝葢山在梵音水之东　试剑山在汉源镇之西北　弹琴谷在州西北和尚山在州东北　道士峰在龙池山之右仙人洞去州五十里〈舆地纪胜〉
　　本朝庆历七年省通望县入汉源〈沿革表〉
　　集绝塞卭崃外偏城越隽东山含初夏雪林偃夕阳风乔木千年帝与龄世𫝊裁植自神僧〈前人世传唐三藏师植杖黎云〉
　　〈他日州治在此后果迁如师言〉卭崃古道惊险绝我行更遭连日雪縦观自古得奇胜未审底处为九折〈李焘〉
　　简州〈倚郭一　阳安外县一　平泉〉
　　〈阙〉





<子部,类书类,记纂渊海,卷十六>


　　成都府路
　　雅州〈倚郭一　严道外县四　卢山　名山　百丈　荣经〉
　　郡号卢山　雅安　汉嘉　𫎇山　严道　蔡𫎇州沿革井鬼之分禹贡梁州职方雍州之域秦汉属蜀郡东汉属蜀郡蜀国三国先主属汉嘉郡晋永嘉没于獠西魏开生獠置濛山郡属卭州隋废郡置雅州大业废为临卭郡唐武徳复曰雅州天宝曰卢山郡属剑南道〈沿革表〉
　　县沿革严道秦初置县汉属蜀郡三国属汉嘉郡西魏置濛山郡改县曰始阳隋废郡改始阳曰濛山大业复曰严道置临卭郡唐雅州治初置濛阳等五县寻省之卢山本汉蜀郡青衣县地及灵关道属越巂隋置卢
　　山镇仁寿升县属临卭郡唐属雅州初置灵关县后省之仪凤置大渡县长安省之　名山本汉青衣县地西魏置濛山县隋改始阳曰濛山而改濛山曰名山属临卭郡唐属雅州贞元曰汉源后复故　百丈本严道县地唐武徳置百丈镇贞观升县　荣经本严道县地唐武徳析置〈沿革表〉
　　形胜其山蔡𫎇其关卭崃　百丈山去本县十五里九折坡在荣经县　三堆山在州治南　灵关山在卢山县北　雷泉山在姜城东　金船山在卢山大峡中罗带水在卢　金马峡金鸡山在严道　金鹅池在
　　卢山北　凤凰山麒麟渡在严道　鹿池龙潭在荣经县　铜山在百丈东邓通铸钱地　银山在百丈西南金穴在严道之金沙镇〈舆地纪胜〉
　　人物汉髙頥其弟君实子文玉一门三举孝廉　五代王承肇魏王宗侃之子也　皇朝曹光实为国破贼为亲报仇　曹明光实之従子也李顺之乱攻复雅州景自芳以二月二十日作寒食至今人依之号景村寒食　何大受元祐党人〈同上〉
　　集琴里知闻维绿水茶中故旧是𫎇山〈白乐天〉
　　本朝熙宁五年省百丈县入名山元祐复置〈沿革表〉鹅浑开性凿龙洞隔凡尘〈丰稷〉江声卷出风雷去山色携将图画来〈李艾〉岩前雨过仙台迥洞口云归药灶闲〈宋滋〉旧谱最称𫎇顶味露芽云液胜醍醐〈文潞公〉
　　茂州〈倚郭一汶山外县一汶川〉
　　郡号通化　冉駹　汶山　茂林　汶川　南㑹　铁豹
　　州沿革秦地井鬼之分禹贡梁州职方雍州之域秦冉駹国汉武开置汶山郡地节罢属蜀郡东汉灵帝复汶山郡梁置绳州及北部郡后周改汶山汶川郡隋废郡改蜀州寻改㑹州大业曰汶山郡唐武徳曰㑹州寻加南字贞观改茂州属剑南道天宝曰通化郡〈沿革表〉县沿革汶山本汉汶山郡汶江湔氏三县地郡废属蜀郡东汉复置郡及汶山县晋置广阳郡省汶山梁置百部郡隋仁寿改广阳曰汶山为郡治唐置茂州　汶川本汉绵虒广柔二县地初属汶山寻隶蜀郡东汉以广柔属汶山郡晋省绵虒后废广柔后周置汶川县隋属汶山郡唐属茂州〈同上〉
　　形胜汶山即禹贡岷山也在列鹅村江水出焉　汶江出岷山为大江　玉垒山在汶山县东　玉轮山玉轮江在县北　石镜山在汶山县　龙泉山在汶山县南有龙湫　龙溪水引入城内居民汲饮　五福泉在州治　五味山出五味子　铁豹岭即岷山〈舆地纪胜〉
　　集雪岭防秋急绳桥战胜迟〈杜甫茂州有绳桥编竹绳为之〉暮倚高楼对雪峰僧来不语自鸣钟孤城返照红将敛近市浮烟翠且浓〈同上〉
　　本朝熙宁九年即汶川县治置威戎军使〈沿革表〉矧石纽大禹之所宅本冉駹西汉而后通贡赋无三品之金羁縻近十州之獠〈李茂州谢启〉云迷夏禹従前宅雪压姜维最后城〈李新〉山上浮云城上色江边羌角水中声〈同上〉
　　威州〈倚郭一　保宁外县一　通化〉
　　郡号维川　维城　薛城
　　州沿革秦地井鬼之分古冉駹国汉武帝开汶山郡后属蜀郡唐武徳于姜维故城置维州领金山定廉二县贞观废之二年复立为羁縻州麟徳始为正州天宝曰维州郡后没于吐蕃太和中守将悉怛谋以州归李徳裕受之为牛僧儒所沮复弃之大中三年杜悰收复〈沿革表〉
　　县沿革保宁本冉駹地隋开皇讨羌以其地置薛城戍大业没于羌唐武徳置维州自姜维故城徙治此及置薛城盐城县永徽省盐城后改薛曰保宁　通化本汉广柔县地周置石门镇隋开皇置金川县后改通化属汶山郡后废唐咸亨置小封县后复今名初属茂州后属维州〈沿革表〉
　　形胜雪山在保宁县西南积雪不消　乳川与雪山相连　花崖山在保宁北　蒲溪桥在保宁东　骆驼山在保宁西　牛犁山平谷水后谷水皆在保宁北〈舆地纪胜〉集窗含西岭千秋雪门泊东呉万里船〈杜诗〉
　　本朝景祐三年以京递发维州文书误至维因改名威州〈沿革表〉
　　隆州〈倚郭一　仁寿外县三　井研　贵平　籍县〉
　　郡号仁寿　南隆　仙井　陵井　隆山
　　州沿革秦地井鬼之分禹贡梁州职方雍州之域秦属蜀郡汉属犍为郡武阳县晋置西城戍梁置懐仁郡后周置陵州隋大业置陵山郡唐武徳复陵州天宝曰仁寿郡〈沿革表〉
　　县沿革仁寿本汉武阳县之东境晋置西城戍梁置懐仁郡西魏以西戍置晋宁县周置州治焉隋开皇废郡改晋宁曰仁寿大业置隆山郡唐为陵州治　井研本汉武阳县治东晋置西阳郡西魏置蒲亭县隋改井研县开皇析置始建县属陵州　贵平本汉蜀郡广都县地西魏置和仁郡及贵平平井可昙三县周废可昙平井隋废郡贵平县自和仁城移治鹿川大业省籍县入焉属陵州　籍县本汉武阳县地后周置籍县隋省入贵平唐永徽复置〈沿革表〉
　　形胜前距汉嘉后距广都　栋牛鞞在其东鼎鼻崌崃在其西〈隆山志〉大小龙渊沙色如金　东嵎西嵎山相对郡治居其中　麟山龟山凤山皆在井研　佛岩山在仁寿　吕公洞在井研其地号吕村　玉屏山在城西玉渊池金仓山金萃山香云山皆在仁寿　紫云洞在郡西　仁寿水在本县　慈孝村在籍县　走龙山在贵平来凤山在井研　龙岩山去郡四十里龙皋水在二溪镇〈舆地纪胜〉
　　人物皇朝牟永钲与贼王均战死　范雍官至枢宻使黄千陈祐李新元祐党人　冯时及其弟昕靖康皆
　　以忠义死国　俞汝砺张邦昌僣位挂衣冠去自号扪膝先生　员与宗㑹虏使不拜　何㮚状元为相死于国与兄棠弟矩号为三凤　虞允文中兴功臣〈同上〉本朝咸平五年省始建县入井研熙宁元年废陵州为陵井监以贵平籍二县大观改仙井监隆兴元年升为隆州乾道复置二县〈沿革表〉
　　集江边乱石赤如赭陵阳正在千山头〈东坡〉自喜吾懐已虚白三隅山色更清平〈赵清献〉三山高峭拔鼎峙各争䧺秀气锺英物衣冠属盛平〈赵善诏〉云山髙阁倚危墙晩意无穷在渺茫极望不知云几许满空惟见雁交相〈李可〉
　　永康军〈倚郭一　导江外县一　青城〉
　　郡号干徳　中名　赤城　西山　灌州　永安军沿革井鬼之分汉以后属蜀郡唐属彭蜀二郡本朝置军〈沿革表〉
　　县沿革导江本汉蜀郡郫县绵递二县地蜀置都安县属汶山郡后周改县曰汶山隋改茂州广阳县曰汶山而此县废唐武徳置盘龙县寻改导江自灌口移治今属益州后属濛州贞观复属益州改曰灌宁垂拱属彭州开元复曰导江本朝置军来属　青城本汉江源县地齐武帝置齐基郡后周改青城县属犍为郡隋属蜀郡唐垂拱属蜀州开元去水为青城县本朝置军来属〈地理沿革表〉形胜白沙一百八景　青城三十六峰〈河图括地像〉青城山在本县之北有八大洞应八景七十二小洞应七十二候为第五大洞天　赤城山在长生观后　赤崖山皂江水白沙水玉垒山玉环池皆在导江县　宝园山在青城县蚕崖开本李冰作大偃以溉诸县三石人立水中刻曰水刻不至足盛不没腰　蟆頥山在青城县石天地在常道观北石日月在延庆观东皆天师设此与鬼为誓　天池山在岷山　天彭山在导江县〈舆地纪胜〉人物五代何昭翰遇钓者相携入青城山不知所之本朝谯定深于易学后隠青城山　何涣乡贡礼部逮廷试俱第一　何抡上舎及第后中词学兼茂才科刘渭入元符党籍　张及崇宁上书乞复司马光官爵谢发乡贡为举首五子固田因圆囦迭魁太学称西
　　州五凤　姚平仲与谯定为青城二隠士〈同上〉
　　集竹覆青城合江从灌口来〈杜诗〉蚕崖铁马痩灌口米船稀　自为青城客不唾青城地为爱丈人山丹梯近幽意〈同上〉蜀西南山千万重仙经最说青城峰　青城岭岑倚空碧逺压峨眉吞剑壁〈钱起〉
　　本朝干徳四年置永安军治灌口镇以彭州导江蜀州青城一县来属熙宁郡废元祐复置〈沿革表〉云霞揖神仙烟火认城郭〈范蜀公〉青城山绕上清宫面面看成第一峰午夜林蛮御斗柄半天楼观锁青容〈张震〉一百八景蟠绝三十六峰面环〈胡有开〉短笻穿白云直入孤峰顶下看六时崖前临七折岭〈郑廷芳〉仙人有宫号储福藏在千山万山曲〈王溉〉十丈牡丹如锦盖人间姚魏却争春〈范成大咏牡丹平〉
　　石泉军〈倚郭一　石泉外县二　龙安　神泉〉
　　郡号金川　神泉
　　军沿革井鬼之分禹贡梁州职方雍州之域秦蜀郡地汉属广汉郡地东汉属汶山郡晋属汶山巴西郡后周属汶州隋属汶山金山郡唐属茂州绵州本朝置军〈沿革表〉
　　县沿革石泉本汉汶山汉柔二县地后周汶州汶山县地隋开皇置金川县属㑹州仁寿改通化县唐分汶山地置石泉县与通化县并属茂州五代废通化本朝置军来属　龙安本汉广汉郡涪县地晋桓温置益昌晋兴二县属巴西郡西魏省晋兴后周又置金山县隋省益昌入金山属金山郡唐武徳改曰龙安属绵州永淳増置西昌县本朝省之　神泉本汉涪县地晋侨置西充国以县属巴西郡隋属金山郡开皇改今名唐属绵州本朝置军来属〈沿革表〉
　　形胜赤溪在神泉县　黒水在石泉县　神泉在西平池饮者愈疾　醴泉在龙安县　玉峰山银线潭在神泉县　白马津白半冈松岭山茶川水皆在龙安县三面山五顶山在石泉县〈舆地纪胜〉
　　人物王仲华以直谏闻于时〈同上〉
　　本朝熙宁九年以茂州石泉县属绵州政和七年置石泉军治此　熙宁五年省西昌县为镇入龙安政和置军以绵之龙安神泉二县来属政和改龙安曰安昌后复故〈沿革表〉



　　记纂渊海卷十六

钦定四库全书
　　记纂渊海卷十七　　　　宋　潘自牧　撰郡县部
　　京畿路
　　开封府〈倚郭一　开封外县十五　祥符　尉氏　陈留雍丘　封丘　中牟　阳武　延津　长垣　东明　扶沟　鄢陵　考城　太康咸平〉
　　郡号大梁　陈留　汴梁
　　郡沿革禹贡兖豫二州之域天文角亢分野春秋郑卫陈三国之境战国魏都于此号为大梁秦为三川郡地汉为陈留郡地晋改为陈留国东魏废国置梁州及陈留开封二郡北齐以开封省入陈留郡后周改梁州为汴州隋初废陈留郡州如故大业初废州以其地并入荥阳大梁颍川等郡唐武徳初于此置汴州天宝初复改为陈留郡乾元初又为汴州兴元初自宋州徙宣武军于此五代梁都于此号为东京置开封府后唐复为汴州及宣武军晋汉周皆为东京开封府〈地理沿革表〉县沿革开封本郑卫陈三国地五代梁置开封　祥符附郭汉为浚仪县属陈留郡魏晋以后皆因之东魏于此置梁州后周改汴州隋废陈留郡以县属郑州唐于此置汴州以开封县省入寻复旧本朝初改祥符　尉氏在府城南本春秋郑大夫尉氏之邑秦始置尉氏县汉属陈留郡晋及后魏因之北齐省隋复置属许州后属颍川郡唐属洧川后属汴州本朝属开封　陈留在府城东古有莘城春秋为留地属郑后为陈所并故曰陈留秦始置陈留县汉为陈留郡治晋末郡县皆废隋初复置属宋州后属梁郡唐初属杞州又改属汴州五代属开封　雍丘古雍国黄帝之后殷周皆以封夏后为杞国汉置雍丘县属陈留郡后魏属阳夏郡隋初置杞州大业初废州以县属梁郡唐复置杞州寻废五代晋时改杞县汉周至本朝仍曰雍丘　封丘本古封父国汉始置封丘县属陈留郡寻析置平丘县晋省平丘以县属陈留国后魏入酸枣县寻复置北齐省隋复置属滑州后属东郡唐属汴州五代属开封本朝仍旧中牟本春秋郑邑汉始置县属河南郡晋属荥阳郡后魏省寻复置东魏増置广武郡后周徙县治圃田城隋初废郡改县曰内牟属郑州后又徙旧治唐复改中牟县并置牟州寻罢州以县属管州龙朔初属郑州五代梁属开封府唐属郑州本朝属开封　阳武秦为博浪沙地汉始置阳武县属河南郡晋属荥阳郡东魏属广武郡北齐省隋复置属荥阳郡唐属郑州五代属开封府本朝仍旧　延津本春秋郑之廪延战国尝为韩所都秦复置酸枣县汉属陈留郡后魏并入小黄后复置属东郡北齐并入南燕县隋初复析置酸𬃷县属滑州大业初属荥阳郡唐复属滑州五代梁属开封府本朝改延津县　长垣本春秋时卫之匡邑秦属陈留郡汉置长垣县王莽改曰长固后汉复旧晋属陈留国后魏属东郡隋改为匡城县唐因之五代梁晋复为长垣属开封府后唐复改匡城县本朝初复长垣　东明本汉东昏县王莽改曰东明东汉复曰东昏本朝初置东明县　扶沟本汉旧县属淮阳国以小扶亭有洧水之沟因名东汉属陈留郡晋省后魏复置东魏属许昌郡隋属颍川郡唐于此置北陈州寻废以县属洧州后属许州五代梁属开封府本朝仍旧　鄢陵春秋郑邑郑伯克段于鄢即此战国谓之安陵汉始置鄢陵县属颍川郡东魏属许昌郡北齐省入许昌县隋复置属许州唐因之本朝属开封府　考城本周之戴国春秋时郑取之改名榖城秦置甾县汉属梁国东汉始改考城属陈留郡晋省后魏置考阳县北齐又改为城安县属济阴郡隋复为考城县属宋州唐置梁州寻废以县属曹州五代晋汉属开封府本朝属拱州后仍属开封府　太康本夏太康所筑城汉置阳夏县属淮阳国东汉属陈国晋属梁国后魏置阳夏郡隋改县曰太康属匡城郡复置阳夏郡改县曰匡城县隋末废唐初复置属陈州五代梁属开封府本朝属拱州　咸平本汉陈留扶沟二县地本朝初始置通许镇咸平中升为咸平县属开封府〈同上〉形胜夷山在府南以山平夷故名　黒山在封丘县北曹操断袁术粮道处　彭祖冈在鄢陵县北上有彭祖墓　黄河在府城北　黄池在封丘县南春秋公㑹呉子于黄池即此　逍遥宫在陈留县南　汴宫在府城内　望京楼在府城西　葵丘在考城县　梁园在府城东南　平台在府城东南　封台在府城南　玉津园在府城南　夷门即府城东门侯嬴为夷门监即此琼林苑在府城西　青陵台在封丘县界　宜春苑
　　在府城内　卫灵公祠在长垣县东北　蘧伯玉墓在长垣县南　鹤城在长垣县西卫懿公飬鹤处　栖城在长垣县西邯郸伐卫取漆即此　蒲邑在长垣县治子路为蒲宰即此　龙城在长垣县东龙逢所居之处上有墓及祠　韩宫在延津县景灵宫在府城内中有艺祖以下御容　升平楼在府城内乃宫中观宴之所莲花楼在府城内　三槐堂在府城内王佑手植三
　　槐即此　拱奎堂在府治　信陵台在府城内本魏公子无忌胜游之地　奉天台在府治内本祭天之所平台在府东梁园内本古列仙吹台　迎秋台在府城内　扶台在扶沟县治程颢所筑　百花台在府城内明道祠在扶沟县治　博浪城在府城北即张良击秦始皇处　同乐园在府东　陈桥驿在府城北即宋太祖为众所拥处〈舆地纪胜〉
　　人物周蘧伯玉长垣人为卫贤大夫孔子尝主其家𡩋越中牟人发愤好学齐威公师事之　田基中牟人不从佛肸之叛楚王髙其义召以为司徒　尉缭子尉氏人著兵书五卷号尉缭子公子无忌号信陵君仁而下士食客常三千人　侯嬴郡人为夷门监公子无忌延为上客　朱亥郡人有力侯嬴荐之魏公子击杀晋鄙夺兵破秦　汉陈平阳武人佐髙祖定天下六出奇计官至丞相封曲逆侯　栾布郡人尝客彭越髙帝义之后以功封鄃侯　张苍阳武人著律例以功封北平侯　晋刘昆东昏人初为江陵令后迁𢎞农太守俱有善政有反风灭火虎北渡河之异　庾亮鄢陵人风骨峻整仕为散骑常侍　南北朝江淹考城人少孤采薪养母仕齐梁累官御史中丞　江湛考城人以孝闻为太子舎人　唐刘仁轨尉氏人家贫读书仕为陈仓尉累迁尚书左仆射　韦思谦阳武人八歳丧母以孝闻举进士累官中书门下三品　皇朝李穆阳武人性至孝举进士累官太子中允　沈伦太康人讲学自给初仕给事中累官右仆射　宋准雍丘人举进士除校书郎文词清雅为世所重　袁逢吉鄢陵人四歳能诵尔雅孝经七歳兼通论语尚书开宝中擢三传第　王徳延东昏人素谨慎事太祖真宗官至东京都巡检〈舆地纪胜〉集望诸列国之相汉主尚求其后夷吾霸者之臣魏君犹礼其墓况乎正直之道迈青松而孤绝忠勇之标掩白玉而振彩者哉〈唐太宗赠比干诏〉妇姑城南风雨秋妇姑城中人独愁〈岑参诗题雍丘妇姑城〉陵阳佳地昔年逺谢朓青山李白楼〈陆龟䝉题尉氏〉气酣登吹台懐古视平芜芒砀云一去雁鹜空相呼〈杜甫题吹台〉荒台森荆杞𫎇笼无上路传是古人迹阮公尝啸处〈包融题啸台〉青陵台畔日光斜万古真魂倚暮霞〈李商隠题青陵台〉偷随柳絮到城外行过水西闻子规〈李商隠题流杯亭〉春到三陵淑气和雪初消处翠嵯峨梅花未知开多少䇿杖携壶试一过〈胡曽题三陵冡〉
　　本朝祥符二年改浚仪县为祥符宣和三年改纣王城为青阳城政和七年改酸枣为延津建隆元年改正城县为鹤丘后改长垣干徳元年改东昏镇为东明县崇宁四年以考城太康隶拱州大观四年废州二县复来隶京畿宣和二年复以太康隶拱州六年仍隶京畿咸平三年以通许镇置咸平县〈沿革表〉梁园歌舞足风流美酒如刀解断愁忆得承平多乐事夜深灯火上樊楼〈刘子翚题丰乐楼〉嘉节难逢真上已赐筵荣入小瀛洲〈韩琦题琼花苑〉宜春旧台沼日暮一登临解带行苍藓移鞍坐绿阴树疏鸣鸟逺水净落花深〈王安石题宜春苑〉
　　京东东路
　　青州〈倚郭一　益都外县五　寿光　临朐　博兴　千乘临淄〉
　　郡号齐郡　北海
　　州沿革天文虚危分野禹贡青州之域周礼正东曰青州葢以土居少阳其色青故以名州武王封太公望于此为齐国秦置齐郡汉分置北海郡属青州东汉为齐北海乐安三国地以青州治临淄魏为益都城晋为齐乐安二国地安帝时广陵侨立南青州故于青州加北字刘宋省南青州乃去北字仍曰青州后魏治东阳又改益都郡后周改为齐郡隋复为青州寻改北海郡唐为青州本朝改镇海郡〈地理沿革表〉
　　县沿革益都本汉广县地东汉为益都晋时前赵筑广固城　寿光古斟灌氏地汉置寿光县　临朐本齐伯氏骈邑汉置临朐县　博兴周薄姑地汉为博昌县　千乘古广饶地东汉属乐安　临淄本齐国营邱地东汉置临淄县〈同上〉
　　形胜云门山在州城南顶中有通穴如门可容百馀人逺望如悬镜旁有黒龙洞及石井　尧山在州城西因尧巡狩所登故名　牛山在临淄县南齐景公登牛山顾其国而叹曰美哉国乎即此　灵山在临朐县东齐大旱景公欲祀灵山即此　大岘山在临朐县东南宋武帝伐南燕度大岘山上有穆灵闗　沂山在临朐县南周礼职方氏青州其山镇曰沂山亦名泰山汉武帝曽祀于此　水帘洞在云门山之阴　海在安乐县东　范公泉在州城西门外范仲淹知青州有惠政详溪侧出醴泉人以范公目之〈纪胜〉
　　人物列国王烛齐人屡諌湣王不听乐毅破齐欲以烛为将封万家不従卒死节　田单临淄人多智习兵守莒用火牛之计败燕师复齐七十馀城　鲁仲连义不帝秦不受平原君千金之赐孔顺称为天下髙士　汉周堪元帝时擢光禄勲领尚书事帝以师傅见重　唐房𤣥龄贯综坟籍年十八举进士従太宗征伐独收人物置幕府后进尚书左仆射居宰相与杜如晦同心辅政唐世首称　皇朝王曽少孤鞠于仲父乡贡礼部廷对皆第一真宗时累官叅知政事正色立朝不附王钦若与丁谓朝廷倚以为重后拜平章事封沂国公〈纪胜〉集力能排南山文能绝地纪〈孔明〉境接青畴俯瞰获麟之野山开翠屺斜连辨马之峰〈骆賔王〉晩登龙门山直上一千尺绝顶弥孤耸盘途几倾侧阳𪩘灵芝秀阴崖仙乳滴〈赵居贞〉岱宗复如何齐鲁青未了㑹当凌绝顶一览众山小〈杜甫〉天门一长啸万里清风来〈李白〉
　　本朝建隆三年以北海县置军淳化五年改军名庆历三年初置京东东路安抚使〈沿革表〉试扫北台看马耳未随埋没有双尖〈苏轼〉孤云落日在马耳照耀金碧开烟鬟霜风收绿锦万顷水云秋海气朝成市山光晩对楼
　　〈并同上〉人行桑下路日上海边山轩冕非吾志霜风犯客颜〈欧阳修〉
　　密州〈倚郭一　诸城外县四　安邱　莒　髙宻　胶西〉
　　郡号髙宻
　　州沿革天文虚危分野禹贡青州之域后魏于此置髙宻郡北齐省入东武县唐置宻州本朝为防御州开宝五年升为安化军〈沿革表〉
　　县沿革诸城本鲁诸邑汉置诸县属琅琊郡地晋属东莞郡隋改为诸城县　安丘古渠丘地汉置安丘县莒古莒子国汉置莒县　髙宻本齐晏平仲封邑汉置髙宻县　胶西本春秋介国地汉为黔陬县〈沿革表〉形胜雨罗山在安邱县西上有云气罗布天必雨　常山在州西南歳旱祷雨辄应　卢山在州东南秦人卢敖之所从遁上有卢敖洞圣灯岩　九仙山在诸城县西南奇秀不减雁荡　浮来山在莒州西春秋书莒人盟于浮来即此　孝源泉在莒北唐孝子孙既庐母墓醴泉出墓侧因名　砺阜山在髙宻县西产砺石　铁撅山在胶西西南胶水发源于此　石臼岛在胶西正南海中　天泽泉在胶西南三十里　九穴泊在髙宻县西北〈纪胜〉
　　人物汉甄宇习严氏春秋教授常数百人　梁丘贺从京房授易官至少府图形麟阁　南北朝刘勰好学撰文心雕龙　臧荣绪纯笃好学括东西晋为一书纪录志𫝊　五代孙晟仕唐为著作郎后为周世宗所获欲杀之临刑神色怡然南望拜曰臣惟以死报国　皇朝王子舆举进士为主簿精敏吏事历官谏议大夫　杨光辅有学行国子丞致仕　韩晋卿以明经中第历官州县称为循良第一〈纪胜〉
　　集营丘负海曲沃野爽且平洪川控海济崇山入髙冥〈陆机〉十洲云雾逺三山波浪髙长澜疑浴日连岛类奔涛〈隋虞茂〉洪波回地轴孤屿映云光落日惊涛上浮天骇浪长〈杨师道〉髙髙至天门日观近可攀〈李白〉
　　本朝元祐三年以板桥镇为胶西县兼临海军使〈沿革表〉雁入寒云惊晓角鸡鸣沧海浴朝暾　长天极目无飞鸟积雪生光射落辉　晴明风日家家柳髙下楼台处处山〈并欧阳修〉冻合玉楼寒起栗光摇银海眩生花遗蝗入地应千尺宿麦连云有几家　五更晓色来书幌夜半寒声落画檐〈并苏轼〉
　　济南府〈倚郭一　历城外县四　禹城　章丘　长清　临邑〉
　　郡号济南
　　郡沿革禹贡青州之域天文危分野春秋战国并为齐地秦属齐郡汉初属齐国文帝分治济南国景帝改为济南郡东汉仍为国俱治东平陵晋移治历城刘宋割青州西部于此侨立冀州后魏改为齐州兼置济南郡隋初罢郡存州后改为齐郡唐复为齐州天宝初改为临淄郡寻改为济南郡乾元初复为齐州　皇朝升为兴徳军又升为济南府〈沿革表〉
　　县沿革历城古齐历下城汉置历城县　禹城周为祝国唐改为禹城县　章丘春秋时为齐髙堂邑隋改为章丘县　长清本汉卢县地隋置长清县　临邑本镇旧县废〈沿革表〉
　　形胜历山在府南即舜耕处　九河故道在禹城　舜祠在府城南祠下有井　奎山在府城西上有神祠龙洞山在府城东南下有黒龙潭　盘龙山龙堂洞俱在章丘县境　趵突泉在府城西　云庄在府西中有云锦池　鹿角闗在临邑县北　灵岩寺在长清县方山上世𫝊佛图澄卓钖之地　圣井在章丘县南　白云湖在章丘县西　杜康泉在舜祠西庑下　芙蓉堤在文庙东〈纪胜〉
　　人物周公晰哀不仕家臣孔子贤之　汉伏胜秦博士汉文帝时年九十𫝊尚书二十九篇　公玉带武帝时进黄帝明堂图上从之　终军博学能文年十八选为博士累擢谏议大夫后使南越　王䜣武帝时暴胜之荐为右扶风守后昭帝时代田千秋为相封宜春侯唐秦琼事髙祖破尉迟敬徳帝赐黄金瓶　杜伏威以淮南地归唐拜太子太保　皇朝冯瓉以䕃补秘书郎累官集贤院学士　李冠以文学称与王樵贾同齐名著东皋集二十卷　廉复有隠徳为世所重治平间刺史王才叔荐之不起〈纪胜〉
　　集齐都实坤徳之膏腴为神州之奥府其川渎则洪河洋洋发源昆仑惊波沛厉浮沬扬 --（‘昜’上‘旦’之‘日’与‘一’相连）奔南望无垠北顾无鄂〈徐干赋〉东藩驻皂葢北渚凌清河海右此亭古济南名士多云山已发兴玉佩仍当歌修竹不受暑交流空涌波蕴真惬所遇落日将如何〈杜甫〉修檐䡾䡾皆成阴行尽松篁一径深好鸟自飞还自下白云无事亦无心客来但饮平阳酒衙退常携靖节琴〈曽子固〉
　　本朝景徳中以章丘县置清平军熙宁二年废军至道二年徙长清城于刺榆建隆元年河决临邑城壊三年移治孙耿镇政和元年升为望〈沿革表〉杨柳娉婷绿荷华旖旎红鱼游华叶底人在鉴湖中太白拈春酒轻衣受晩风龟𫎇与凫绎只隔片云东〈单父〉东楼喜奉连枝㑹南陌愁为落叶分城隅绿水明秋日海上青山隔暮云〈同上〉沂州〈倚郭一　临沂外县四　沂水　乘　费　新泰〉
　　郡号琅琊
　　州沿革本禹贡徐兖二国之境天文奎娄分野秦汉晋皆为琅琊地后魏以此置北徐州后周改沂州以城临沂水故名隋改州为琅琊郡唐复沂州天宝初改琅琊郡乾元初复为沂州本朝因之〈沿革表〉
　　县沿革临沂在沂州境内隋置临邑县　乘春秋时𨟇国地汉为峄县　沂水周为郓邑隋改为沂水县　费古费国地春秋时为鲁季孙氏之邑　新泰本汉泰山郡晋泰始中置新泰县〈沿革表〉
　　形胜爱古山在州北　金雀山在州西南　大利冶山在临沂县西南路旁有巨铁二块在地中　君山在乘县北八十里上有池深数丈水无盈涸　望仙山在沂水县西中有望仙桥　𫎇山在费县西北孔子登东山小鲁处　龙亭山在新泰东下有龙池　沂水发源尼山下沧浪渊在承县北即孟子所引沧浪之水处　泽笔池在沂水县城内王羲之曝书堂前　玉泉在新泰县北水色如玉王祥河在峄县北即卧冰跃鲤处〈纪胜〉人物汉匡衡博学能文累官太子少傅拜相封乐乡侯晋王祥性至孝初为别驾政化大行后拜太保进公爵王导识量清逺为江东名相号曰江左夷吾　王羲
　　之善书为古今之冠　南北朝王肃博涉经史有大志屡立战功累官散骑常侍　王智深为南齐大司马参军撰宋纪三十卷　唐颜师古颜子三十七世孙校定经史注西汉书修五礼上王㑹图　颜杲卿讨禄山被执抗节而死颜真卿杲従弟奉命谕禄山不屈被害皇朝赵邻几好学能文常作禹别九州赋万馀言〈纪胜〉集清跸临溟涨巨海望滔滔　神游藐姑射睿藻冠风骚徒然虽观海何以效涓毫〈并虞茂〉淮泥泗水地梁父汶阳东别路青骊逺离樽绿蚁空柳寒凋宻翠棠晩落疏红别后相思曲凄断入琴风〈骆賔王〉春山临渤海征旅辍晨装回瞰卢龙塞斜瞻肃慎乡　北巡非汉后东兴异秦皇搴旗羽林客䟦距少年场〈并杨师道〉
　　本朝唐武徳五年以沂水新泰莒置莒州贞观八年州废以新泰属沂州琅琊郡本朝因之〈沿革表〉东州几日倦征轩千骑骖驔白草原〈欧阳修〉山巅危构倚蓬莱水阔风长一快哉天地涵容百川入晨昏浮动雨潮来〈赵忭〉旸谷朝迎日丹霞射海楼云随华表鹤风送日南舟孤岛烟中树平波槛外流〈宋人〉
　　登州〈倚郭一　蓬莱外县三　文登　黄　牟平〉
　　郡号东平
　　州沿革天女危分野禹贡青州之域古为斟寻国唐虞时为隅夷地春秋时为牟子国战国属齐秦为齐郡地汉属东郡后魏析东莱郡于黄县东中郎故城置东牟郡隋初废郡置牟州大业初州废唐复置牟州治牟平又置登州治文登贞观间二州俱废如意初复置登州于牟平县神龙间徙治蓬莱县天宝改州为东牟郡乾元初复为登州属河南道本朝属京都路〈沿革表〉
　　县沿革蓬莱本汉东莱郡武帝于此望海中蓬莱山因筑城故名　文登本古不夜城北齐始置文登县　黄县汉旧县　牟平本汉东牟县唐改为牟平〈沿革表〉形胜丹崖山在州城北上有蓬莱阁　田横山在州城西田横与其徒五百人栖此　天山在蓬莱县东下有洞冬夏水滴如漏　文登山在文登县东秦始皇招集文士登此山论功颂徳　芦山在黄县西晋芦童子因食茯苓升仙故名　大昆仑山在牟平县东麻姑常于此修道　沙门岛在州城西　海牛岛在文登县北海在州四面于春夏遥见水面有城郭市井人马往来之状土人谓之海市〈纪胜〉
　　人物周淳于髡博学强纪号称辨士　秦淳于越髡之后以谏知名　汉李忠以好礼修整称　刘宠为㑹稽太守有一钱之誉　刘岱宠之弟虚己爱物为士人所重刘繇与兄岱齐名　太史慈尚义善射为孔融所重三国刘基繇之子史称为国之良士　唐淳于雍髡
　　之后武徳中拜登州刺史　皇朝淳于雍髡之后早年乞养王旦称其纯孝　李常性鲠直太守榜其闾曰遗直坊〈纪胜〉
　　集逺水翻如岸遥山倒似云方知小姑射谁复语临汾浮天迥无岸涵灵固非一委输百谷归朝宗万川溢
　　〈隋炀帝〉披襟眺沧海凭轼望春芳〈唐大宗〉登髙临巨壑不知十万里云岛相接连风涛无极已〈祖孝孙〉断涛还共合连浪或时分〈李白〉
　　本朝建隆三年于县置北海军置昌邑县隶之干徳三年升为潍州〈沿革表〉东方云海空复空群仙出没空明中荡摇浮世生万象岂有贝阙藏珠宫心知所见皆幻影敢以耳目烦神工　重楼翠阜出晓霜异事惊倒百歳翁〈并眉山〉
　　莱州〈倚郭一　掖外县三　莱阳　胶水　即墨〉
　　郡号东莱
　　州沿革天文危分野禹贡青州之域古莱夷地春秋为莱子国齐侯迁莱子于郳在国之东故曰东莱秦属齐郡汉始析置东莱郡置掖县属青州东汉徙治黄县晋改东莱国刘宋仍改为郡徙治曲城后魏分青州置光州领东莱郡同治于掖隋初罢郡改光州为莱州后复为东莱郡唐为莱州天宝初改东莱郡乾元初复为莱州本朝属京东东路〈沿革表〉
　　县沿革掖本汉旧县为东汉旧治　莱阳本汉东莱郡之昌阳县地五代唐改为莱阳县　胶水本春秋介国地魏置胶州取境内胶水为名　即墨本齐国地以其地临墨水故名〈沿革表〉
　　形胜福山禄山俱在州城西北相峙产温石　大基山在掖县东松竹华卉为一郡最　五龙山在莱阳南下有五水相合流入海　小邾山在胶水南错水由此入海　如姑山在即墨西南上有神祠即汉九祠之所万歳河在州城东秦皇汉武皆祷于此　掖河在掖县东北流入海胶水源发铁橛山　墨水源发平度州〈纪胜〉人物汉葢公善治黄老曹参师事之　司马均隠居教授不应辟举　晋刘毅有孝行励清节尝论中正之法有八损刘暾毅之子正直有父风　唐蒋钦绪工文词擢进士第事中宗守正不阿　蒋沇钦绪子博学有名以孝廉授洛阳尉　皇朝王景累破契丹加太保封平原郡王　蔡齐举进士第一真宗见之曰得人矣召执金吾给上驺以宠之〈纪胜〉
　　集仙气凝三岭和风扇八荒拂潮云布色穿浪日舒光照眼花分彩迷云雁断行　洪涛经变野翠岛屡成桑〈隋炀帝〉之罘思汉帝碣石想秦皇〈同上〉仲连轻齐纪子牟恋魏阙〈谢灵运〉古来海寒多天风白波连山倒蓬壶〈李白〉苍茫空泛日四顾绝人烟半侵中华岸旁通异域船岛间应有国波外恐无天欲作乘槎客翻然去隔年〈同上〉
　　本朝嘉定十三年贾渉取莱为防御郡至道三年以莱属淮阳军熙宁七年以莱为东路〈沿革表〉东州负海圻风物老依依歳晩鸦来少天寒雁过稀　莫笑东州太守顽三齐人物旧安闲〈并欧阳修〉荷气夜凉生枕席水声秋醉入帘帏一帆千里空回首寂寞船窗祇自知〈同上〉
　　潍州〈倚郭一　北海外县二　昌邑　昌乐〉
　　郡号潍水
　　州沿革天文危分野禹贡青州之域秦属齐郡汉为下宻县属胶东国韩信战潍水正在此隋改北海县唐置潍州治北海县寻废州以县属青州本朝建北海军寻复为潍州〈沿革表〉
　　县沿革北海汉置平度县属东莱郡东汉置胶东郡属北海县　昌邑汉为都昌县本朝置昌邑县　昌乐汉为营陵县地本朝改为昌乐县〈沿革表〉
　　形胜塔山在州东南丹河发源于此　擂鼓山在州南白浪河发源于此　几山在县西南山形如几　陆山在昌邑县南汉霍光食邑于此　孤山在昌乐县东上有夷齐庙　白浪河在州东唐窦琰尝引水开田　东丹河在北海县塔山下　芙蓉泉在昌邑　营丘城在昌乐县东即太公受封之地
　　人物五代韩熙载唐进士才气俊逸江左号韩夫子徐问真有道术与欧苏善　汉孙賔硕倜傥好奇节为京兆虎牙都尉　隋杜松赟性刚烈重名义为石门队正不降贼而死　皇朝滕中正有才干累官谏议大夫二子𤣥锡 --（右上‘日’字下一横长出，类似‘旦’字的‘日’与‘一’相连）𤣥晏并举进士孙祖徳以进士为吏部侍郎世称鲠直　刘阒尝从文彦博讨具州贼战功第一呉奎举五经为叅知政事买田为义庄卒之日家无馀赀〈纪胜〉
　　集分空碧雾晴连洲彩云宻欣同夫子观深愧𤣥虚笔〈隋炀帝〉月晕天风雾不开海鲸东蹙百川回〈李白〉霏烟泛济浦绿草启河汀画裳晨应月文战曙分星〈薛克构〉八月涛声动地来头髙数丈触山回湏臾却入海门去卷起沙堆似雪堆〈刘禹锡〉
　　本朝建隆三年以青州北海县建为北海军又置昌邑县隶之干徳三年升为潍州又増昌乐县为上州团练〈沿革表〉葱茏晓光开旋转馀华㺯下马成野酌佳哉谁与共〈苏东坡〉倚轩盈以长啸兮袂轻举而飞翻极千里于一瞬兮寄无尽于云烟　忽云散于城邑兮徂清夜之既䦨惟所往而乐易兮此其所以为超然〈同上〉
　　淄州〈倚郭一　淄川外县三　长山　邹平　髙苑〉
　　郡号淄川
　　州沿革天文危分野禹贡青州之域周为淄州之境春秋战国属齐隋置淄州后周废唐初改淄州本朝因之县沿革淄川本汉盘阳县属济南郡东汉属齐国晋省隋置淄州后周废唐复置本朝因之　长山本汉济南郡于陵县地刘宋于此置广川郡北齐改东平郡隋废郡改为长山县唐初属邹州后属淄州本朝因之　邹平本古邹侯国汉置邹平县属济南郡晋为邹县属乐安国后废唐复置属淄州本朝因之　髙苑古苑墙地汉置髙苑县隋改曰㑹城寻复唐属邹州州罢以县属淄州本朝仍旧〈沿革表〉
　　形胜梓橦山在州东上有鬼谷洞　夹谷山在淄川西即齐鲁㑹盟之处　长白山在长山县西南髙二千九百尺周六十里上有醴泉寺即范仲淹读书处　太湖山在长白山南上有石室并败漆船记云尧时物也虎头崖在邹平县南　商山在髙苑县东　髙云洞在州东　苍龙峡在淄州县西　古蒲台秦皇筑之以望海　蓬莱宫台上紫蒲系马蒲生盘如系马之状〈纪胜〉人物春秋管仲相桓公成霸业　晏子齐景公相显于诸侯　汉张轨仕陇右家无馀财藏书数百卷　唐段志𤣥资质伟岸以骁果为秦王所识　房𤣥龄事太宗为名宰相　皇朝麻仲英博学有孝行乡评重之韩琦荐为国子助教　贾同举进士王钦若方贵盛欲致之不往　石昂好学不仕节度使符习髙其行　赵师民九歳能文举进士为国子直讲上劝讲箴后迁刑部郎中有集二十卷〈纪胜〉
　　集积流横地纪䟽派引天潢〈唐太宗〉横万里而极海兮颓风浩其四起〈柳宗元〉歇鞍憩古木解带挂横枝歌鼓川上亭曲度神飙吹云归碧海夕雁没青天时　试登髙而望逺极云海之微茫　云物不隠象三山共分明奈何疾风怒忽若基柱倾海水虽无心洪溥亦相惊　深沉百丈洞海底那知不有蛟龙蟠〈并李白〉
　　本朝景徳三年以髙苑置宣化军熙宁三年废军复为县隶州〈沿革表〉新荷出水双飞鹜乔木成阴百转莺载酒未妨佳客醉凭髙仍见老农耕〈欧阳修〉公退留賔夸酒美睡馀欹枕看山青〈同上〉
　　淮阳军〈倚郭一　下邳外县一　宿迁〉
　　郡号下邳
　　军县沿革天文斗牛分野禹贡扬州之域本徐州下邳县后汉为下邳梁为武州唐置邳州后属泗州又属徐州下邳县　宿迁春秋时锺吾子国依宿国所迁地秦置下相县汉又置𡴴犹县晋置宿豫郡后魏属南徐州东魏属东楚州后周属泗州隋置下邳郡唐改为宿迁县〈沿革表〉
　　形胜葛峄山在郡城西禹贡峄阳孤桐谓出此山之南磬石山在郡城西南上有石其声清亮可为磬禹贡
　　泗濵浮磬即此山所出者　黄石山在下邳城北上有黄石公庙　铁佛山在下邳城北上有三铁佛　马陵山在宿迁县北髙阜状若马陵　峒峿山在宿迁县北上有石洞镌七真象　旧黄河在郡城南　武河在下邳城西北下入黄河　氾水在宿迁县界　下邳城在郡治东魏武招吕布于下邳即此　圯桥在下邳东南即黄石公授张良素书之所〈纪胜〉
　　人物汉严延年宣帝时为侍御史劾奏霍光朝廷肃然敬惮之　翼奉元帝以诸儒荐徴待诏数言事天子敬焉　陈球举孝廉累官侍御史　周纡为洛阳令下车先问大姓主名　五代沈赟事晋为祁州刺史契丹䧟城守节而死　皇朝刘福以功累官雄州防御使为政简易人咸徳之〈纪胜〉
　　集初语燕雏知社日习飞鹰隼识秋风波摇珠树千寻㧞山凿金陵万仞空〈杜诗〉江汉曽为客相遇每醉还浮云一别后流水十年间〈韦诗〉片雨楚云暮千家淮水秋开帘见芳草送客上春洲请问山中桂王孙几度游〈严君平〉过淮芳草歇千里又来归野水呉山出家林越鸟飞荷香随去棹梅雨湿征衣无数沧州客如君达者稀〈前人〉
　　本朝太平兴国七年以下邳宿迁二县建淮阳军元丰初改属京都西路〈沿革表〉身如𫝊舎任西东夜卧荒邮四壁空乡梦渐生灯影外客愁多在雨声中淮南火后居民少河北兵前战鼓雄万里别离心正苦帛书何必寄归鸿〈汪水云〉千年事与浮云去想见留侯次是非丈夫出身佐明主用舎行藏要自知〈宋人〉
　　应天府〈倚郭一　宁陵外县五　宋城　榖熟　卞邑　楚丘　虞城〉
　　郡号睢阳
　　府沿革天文角亢分野本古商丘汤所都亳邑地周封微子于此为宋国春秋郑卫陈三国之境秦为碣郡地汉为睢阳县属梁国又置宋州改县曰宋城大业初改州曰梁郡唐初曰宋后为睢阳郡五代梁置宣武军唐改归徳军本朝升为南京应天府〈沿革表〉
　　县沿革宁陵本古葛伯地又为寗城　宋城㣲子所封之地　榖熟古宋襄氏邑唐省入榖熟　卞邑战国时为下邑地汉置县　楚丘朝歌故城在今卫州卫县虞城本古虞国即禹封商均之地〈沿革表〉
　　形胜南湖在府城南上有苏辙记　甘露岭在宁陵县西隋文帝幸岱至此因甘露降故名　圣水井在宁陵县长乐乡　漆沟在府城北春秋陨石于宋即此　妙孝亭在州境内苏东坡题榜秦观诗　帝喾庙在府城东　微子庙在府城西　庄子祠在府城东　双忠庙在府城东祀唐张巡许远　亳城在府城东契父都亳即此〈纪胜〉
　　人物唐魏元忠髙宗时吐畨寇边上封事言命将治兵之要累官御史中丞　郑惟忠天授中以制举召见对武后言甚切直　程袁师事母以孝闻母殁负土筑坟有白狼黄蛇之异　曹华出戎伍而动必以礼士大夫重之　皇朝楚昭辅有才干陈桥推戴时遣入京安母后累官枢宻事　刘希古博通经史累官叅知政事贵显不减寒素　刘𫎇叟希古之子为太常少卿所注有五运甲子诸书　李惟清开宝中以三史解谒涪陵尉累官京西转运使　戚同父㓜孤养祖母以孝闻通五经门人号坚素先生〈纪胜〉
　　集暮雨投闗郡春风别帝城东西殊不远朝夕待佳声〈韦诗〉晩泊水边驿柳塘初起风蛙鸣蒲叶下雨入稻花中〈王仲初〉千里河烟直青枫夹岸长草市迎江货津桥税海商〈同上〉摇落深知宋玉悲风流儒雅亦吾师江山故宅空文藻云雨荒台岂梦思〈杜甫〉客路遍逢雨香山不入楼故园桃李月伊水向东流〈同上〉
　　本朝至道中为京东路景徳三年升为应天府祥符七年建为南京〈沿革表〉夜半恩纶出汉宫朝家虚席待燕公春风已遍湖山外元气还归鼎鼐中〈蔡君谟〉绿野染成延昼永乱红吹尽放春归〈张文潜〉雪与春归落岁前晓开庭树有馀妍杨花朴朴白漫地蛱蝶纷纷飞满天〈梅圣俞〉曽读前书笑古今耻随流俗信浮沈终期直道扶元化敢为虚名役片心〈冦平仲〉
　　袭庆府〈倚郭一　瑕外县六　奉符　泗水　龚　仙源莱芜　邹〉
　　郡号鲁郡
　　府沿革天文奎娄分野禹贡徐兖二州之域春秋时为鲁国武王封伯禽于曲阜为鲁公　本朝为泰宁军节度升袭庆府〈沿革表〉
　　县沿革瑕汉置瑕丘县属山阳郡　奉符汉为奉髙及博县地属太山郡　泗水古下明国春秋时为鲁卞邑龚隋置瑕丘县　仙源神农少昊徙都之地周武王
　　以封周公旦　莱芜春秋时为夹谷地汉置莱芜县邹周时为邾国鲁缪公改为邹〈沿革表〉
　　形胜泰山在府西南尼丘山在曲阜县东颜母祷于此山而生孔子　仙人山在莱芜县南安期生修炼于此颜母山与尼山相对上有圣井　四基山在邹县东
　　上有孟子墓　凫山在邹县西南其阳有伏羲庙　昌平山在邹县北孔子生昌平乡即此　龟山在泗水东仙源县有庆源河孔子宅瞿相圃穷桑大庭氏之车
　　泗水在泗水县北其南为洙水即孔子讲学处　颜子井在曲阜县内断机台在邹县西有孟母教孟子处陋巷在颜子庙前　阙里在武城内　杏坛在武城境内　鲁壁在孔子宅内手植桧在孔庙大成门北宣圣手植者也〈纪胜〉
　　人物周柳下恵圣之和　孔子圣之时　颜回亚圣闵子骞以徳行称　曽参学𫝊一贯　冉雍冉求宰予子贡林放樊迟有若申枨公西赤南宫适宓不齐皆圣门髙弟孔鲤孔子之子孔伋孔子之孙　秦孔鲋孔子九世孙　汉孔贞孔子十世孙髙堂生尝论礼学仕为博士孔安国孔子十二世孙夏侯胜通尚书及洪范五行𫝊　丙吉宣帝为相知大体　朱云直谏折槛　孔融孔子二十世孙　晋孔衍孔子二十二世孙　南北朝孔鲜孔子二十六世孙　皇朝孔宜孔子四十四世孙　孔道辅孔子四十九世孙　颜复颜子四十八世孙〈纪胜〉
　　集地犹邹氏邑宅即鲁王宫叹凤嗟身否伤麟怨道穷今看两楹奠尚与梦时同〈唐𤣥宗〉造化锺神秀阴阳割昏晓〈杜甫〉浮云连海岱平野入青徐孤嶂秦碑在荒城鲁殿馀〈同上〉城隅绿水明秋日海上青山隔暮云〈李白〉圣人久已矣游夏遥相望日出见阙里山平知汶阳〈髙适〉孔圣家邹鲁儒风蔼典坟龙骧过旧宅凤徳咏馀芬入庙神如在升堂乐似闻縁知一王法今日待明君〈白乐天〉凭崖揽八极目尽长空䦨　鲁客抱白鹤别余往泰山初行若片云杳在青崖间〈白诗〉
　　本朝大观四年以瑕丘县为瑕县政和八年升为袭庆府祥符五年改曲阜为仙源祥符元年改奉符为泰安军开宝五年奉符移治岱京镇大观四年以龚丘县为龚县熙宁五年省为镇入仙源〈沿革表〉鸟去苍烟古木人归绿野孤舟信美虽非吾土消忧且湏登楼〈张文潜〉溪田雨足禾先熟海树风高叶易秋踈傅闾里询故老秦皇车驾想东游〈同上〉发典谟训诰之义振金石丝竹之声如天地兮否而复泰如日月兮晦而复明〈王禹偁〉函丈従容问且酬展才无不至公侯谁如曽㸃推鸣瑟独对春风咏未休〈吕大钧〉曲阜兮遗墟先师兮阙里神仿佛兮如在涕潺湲兮不已穷天地兮一人掲日月而照临〈鲜于侁〉
　　徐州〈倚郭一　彭城外县四　沛　　萧　丰　滕〉
　　郡号彭城
　　州沿革天文房心分野禹贡徐州之域古大彭之国春秋为宋地战国属楚秦置彭城县属泗水郡项羽自立为西楚霸王都于此汉改泗水为沛郡又立楚国知徐州宣帝改为彭城郡晋武帝于淮南侨立徐州安帝时分淮北曰北徐州刘宋改北徐州曰徐州而加淮南曰南徐州后魏于徐州仍立彭城郡隋开皇初郡废复为徐州大业初改为彭城郡唐置徐州天宝初复改徐州郡后升武宁军〈沿革表〉
　　县沿革彭城本古大彭氏之国秦置彭城县汉改为彭城郡晋改徐州后魏仍立彭城郡隋初郡废唐置彭城属徐州本朝因之　沛本古福阳国地秦置沛县属泗水郡汉改泗水为沛郡迁治项而沛县如故晋属沛国刘宋属徐州北齐省隋复置彭城唐以广戚县省入本朝因之　萧本萧国汉为萧县属沛国晋因之隋初属徐州寻改为龙城县大业初复为萧县属彭城郡历唐五代本朝并属徐州　丰秦为沛县之丰邑属泗水郡汉以丰为县属沛郡北齐属永昌郡隋属彭城郡唐本朝并属徐州　滕古小邾子国秦属薛郡汉置蕃县属鲁国北齐废隋改为滕县属彭城郡寻升为滕郡唐复为滕郡属徐州本朝因之〈沿革表〉
　　形胜彭城山在州城东上有二大字　云龙山在州城东南有项羽及宋武戏马台　大泽在丰县东即汉高祖微时隠居处　厌气台秦始皇所筑　斩蛇沟在丰县西汉高祖斩蛇处　桃山在滕县东南上有微子墓抱犊山在滕县南　雾猪泉在滕县南苏轼祈雨于
　　此　沛宫在沛县西有汉高置酒之所　汉祖故宅在丰县中〈纪胜〉
　　人物汉萧何辅高祖功第一封酂侯　王陵平诸吕之难封安国侯　樊哙定三秦封舞阳侯　申屠嘉为御史大夫责邓通无人臣礼朝廷敬惮之　周昌为御史大夫有功封汾阴侯　周勃诛诸吕封绛侯　周亚夫为将有纪律文帝称为真将军　姜肱处兄弟友爱桓帝命画工图其形　三国刘隗少有文翰累迁散骑常侍　唐刘知几博恰文学举进士为凤阁舎人注史通内外四十九篇　皇朝李若谷少孤性至孝举进士累官参知政事　颜大初颜子四十七世孙博学俊逸举进士累官国子监说书所著有朱南子凫绎集〈纪胜〉集晓乘征骑带犀渠又是都门送别初莲府望髙秦御史柳营官重汉尚书斩蛇泽畔风烟晩戏马台前草木疏尺组挂身何用说古来名利尽丘墟〈薛陶臣〉世途非一险俗虑各千结有客步大方驱车独迷辙故人韩与李逸轮双皎洁　徐方国号在元戎天下杰祢生投刺游王粲吟诗谒高情无遗照朗抱开晓月〈并东野〉
　　本朝元丰元年割彭城郡属京都西路〈沿革表〉行人欲去还徘徊刘项英雄安在哉人间俯仰易陈迹闻身健在须衔杯　水胫多长短林枝有直横韩信祠堂古谁将跨下平〈并雷伯威〉雨过短亭云㫁续莺啼髙柳路西东吕梁水注千寻险大泽龙归万古空〈梅圣俞〉
　　记纂渊海卷十七
<子部,类书类,记纂渊海>

钦定四库全书
　　记纂渊海卷十八　　　　宋　潘自牧　撰郡县部
　　京东西路
　　兴仁府〈倚郭一　济阴外县三　苑亭　乘氏　南华〉
　　郡号济阴
　　府沿革天文奎娄分野禹贡属豫州之域昔唐尧所居在周为曹国之地周武王封弟振铎为曹国战国属齐汉为济阴郡晋为济阳郡后周改为曹州隋改为济阴郡唐复为曹州天宝初改济阴郡乾元初复为曹州五代晋置威信军周改彰信军本朝为兴仁府〈沿革表〉县沿革济阴本汉济阴郡之定陶地隋置济阴县唐徙曹州本朝置济阴为附郭　宛亭唐为冤句县本朝改为苑亭　乘氏古乘丘在唐为县　南华在唐为县本朝隶河南路而宛亭乘氏南华三县皆为黄河水渰废形胜曹南山在济阴县南一百里春秋盟于曹南是也三艐亭在济阴县之东北　景山在州东四十里废
　　楚丘城北卫文公徙居楚丘测日影于此　仿山在州十五里乃曹国十五世葬地　汜水在府西南三十里汉高帝即位汜水之阳在此　菏泽在府境内禹贡导菏泽被孟潴又济水东至于菏　大祢沟在府界内诗出宿于泲饮饯于祢　披云楼在济阴北上有陈师道记　三贤堂在济阴北旧城内中塑范蠡魏冉魏相像仿山庙在县东上祀曹叔振铎翰林王禹偁有碑
　　漆园城在济阴西北庄周为漆园吏即此　济阳城在济阴县西南光武诞于此盘庚村在济阴东南旧有盘庚祠　受命坛在济阴东南汉髙祖受命于此　沙沟在南华境内上有庄周钓台　冤句城在宛亭境内庄周为吏之所　阿谷水在济阴郡东孔子至此见处子佩瑱是也〈舆地纪胜〉
　　人物战国范蠡既雪㑹稽之耻变姓名为陶朱公扁舟游五湖　汉魏相事宣帝为高平侯　唐李𪟝事太宗为功臣后图形凌烟阁　王雄膂力绝人功授歙州总管　贾敦頥历任数州刺史每入朝敝车羸马人不知其为刺史　刘晏事𤣥宗时八岁献颂拜度支郎中累迁同中书门下平章事　皇朝张齐贤太祖幸西都以布衣献䇿上还与太宗曰幸西都惟得一张齐贤太宗朝累官吏部侍郎同平章事　任仲正举进士累官参知政事　任仲师仲正弟举进士累官枢宻副使太子太傅　王博文年十六善属文举进士累官枢宻院事刘潜少有大志举进士知蓬莱县闻母死一痛遂绝
　　其妻哭潜亦死时人称为孝义〈舆地纪胜〉
　　集词藻世𫝊平子赋园林人比郑公乡门前坠叶浮秋水篱外寒华待夕阳　浦外野风吹入户窗中晓月早知秋沧江一望通千里画角三声起百忧〈并皇甫茂政〉天眷君陈久在东归朝人看大司空黄河岸畔常无事沧海东边独有功已变畏途成雅俗仍过旧里揖秋风一门累叶凌烟阁次第仪刑汉上公〈杨累山〉淮月未明先倚槛海云初起更维舟〈朱用晦〉
　　本朝靖国元年赐军曰兴仁军崇宁元年升为兴仁府大观二年升为都督府政和元年罢都督为府〈沿革表〉淮岑日对朱槛出江岫云齐碧瓦浮墟落耕桑公恺悌杯觞谈笑客风流　一曲平芜连古树半分残日带明霞〈并张子野〉促辔数残更似闻鸡一鸣春风马上梦沙路月中行笳鼓逺多思衣裘寒始轻稍知田父穏灯火闭柴荆〈王安石〉
　　东平府〈倚郭一　须城外县五　阳榖　中都　寿张　东阿　平阴〉
　　郡号东平
　　府沿革天文奎娄分野禹贡青兖二州之域秦属砀郡又为薛郡地汉为东平国取禹贡有东原底平之义后为济东国又改大河郡东汉仍为东平国后魏为东平郡后周置鲁州隋置郓州后改东平郡唐复郓州天宝初复改东平郡元和中置天平军本朝徙治国故城后复改为东平府〈地理沿革表〉
　　县沿革须城春秋时为须句国战国属宋　阳榖春秋时齐地僖公与齐宋江黄㑹于阳榖即此　中都古厥国春秋时为鲁中都地　寿张春秋时为良邑汉为寿张县　东阿春秋时齐柯邑汉置东阿县　平阴齐地春秋鲁襄公㑹诸侯伐齐齐侯御诸平阴即此〈同上〉形胜瓠山在府北上有汉东平王墓　蚕尾山在府北有唐苏原明诗记　凤山在须城北骚人墨客题咏甚多金螺山在须城东　采山在中都县东上有草木望之若五采　碻磝山在东阿县南即檀道济唱筹量沙之所　石门山在平阴西上有石门东西相向　孔子山在平阴南上有孔子教书堂　梁山在寿张县南汉梁武王葬于此　济河在中都县北禹贡济水即此南旺湖在中都县南　梁山泺在郡西中有黒风洞柏公沟在须城境内　管仲井在东阿县城内　阿胶井在阳榖县东煮革为胶可以愈疾　古长城在平阴县北〈舆地纪胜〉
　　人物三国刘桢以文章见重于魏文帝号建安七子晋刘卞由县吏累迁州刺史　魏浚为度支校尉永嘉末东保河阴所得榖麦悉献于河阴　南北朝刘兆安贫乐道三徴博士皆不就　唐程知节从太宗东征以功封宿国公　张公艺九世同居髙祖幸其宅书忍字百馀以献　五代王彦章性忠烈事梁为招讨使后被唐执不屈自杀追赠太师王朴举进士献安边䇿累官户部侍郎　皇朝马伸举进士为西京法曹从伊川学常自谓朝闻道夕死可矣〈纪胜〉
　　集玉壶挈美酒送别强为欢大火南星月长郊北路滩殷王期负鼎汶水起垂竿莫学东山卧参差老谢安〈李白〉广武城边逢暮春汶阳归客泪沾巾落花寂寂啼山鸟杨柳青青渡水人〈王摩诘〉吾兄诗酒继陶君试宰中都天下闻东楼喜奉连枝㑹南陌愁为落叶分城隅绿水明秋日海上青山隔暮云〈李白〉追问何时㑹要我以阳春望慕结不解贻尔新诗文勉哉修令徳北面自宠珍　君侯多壮思文雅纵横飞〈并刘桢〉亭亭山上松瑟瑟谷中风风声一何盛松枝一何劲冰霜正惨凄终岁常端正岂不罗凝寒松柏有本性　凤凰集南岳徘徊孤竹根于心有不厌奋翅凌紫氛岂不常勤苦羞与黄雀群何时当来仪将须圣明君〈并同上〉
　　本朝庆历三年初置京东西路安抚使大观九年升大都督府政和四年移安抚使于应天府宣和九年改为东平府阳榖县景徳中徙孟店〈沿革表〉玉轴牙籖焕宝幢籍伸侍列映秋光宴开芸阁儒风盛坐对蓬山逸兴长〈宋孝宗〉适兴野情惬千山髙复低好风随处改幽迳独行迷〈张文潜〉
　　济州〈倚郭一　巨野外县三　任城　金乡　郓城〉
　　郡号东鲁
　　州沿革天文奎娄分野禹贡徐兖二州之域春秋时为鲁国战国属宋秦属东郡汉属山阳郡晋为高平刘宋属济北郡后魏置济州隋改为济北郡唐初复为济州后废五代周复置济州本朝因之〈沿革表〉
　　县沿革巨野禹贡大野既潴即此地汉置巨野县　任城古任国大皥之后所封地　金乡古缗国　郓城本鲁地汉为寿良县〈同上〉
　　形胜两城山在州南　金乡山在巨野南上有石洞十馀丈　巨野泽在县东　南池在州境　李白酒楼在州城南　讲文亭在金乡县学　获麟台在巨野县东即鲁哀公狩获麟处　落凤台在巨野县南　朝天桥在州北　女娲陵在州境内〈纪胜〉
　　人物汉周仁以医见景帝拜郎中令　郑均好义笃实官至尚书章帝重之东巡幸其第　何休精研六经世无及之者　晋魏舒对䇿登第为冀州刺史以简恵称后拜司徒郗鉴为车骑将军辅少主誓赴国难以功拜司徒　郗隆为尚书左丞有直谅匪躬之节百寮敬惮南北朝檀超好文学自比晋郗超事南齐为博士兼
　　左丞　皇朝翟守素太宗时为天雄军兵马钤辖知太名府事性寛仁谨慎所至有政绩　王禹偁九岁能文举进士尝献端拱箴及御戎十䇿累官学士著文集五十馀卷子嘉祐为馆职嘉言举进士曽孙份仕至户部侍郎　晁补之才气俊逸苏东坡爱之举进士官至京兆府有文集　荣𬤇举进士官广东路转运使常作栈道以通往来　李邴举进士累官学士苗刘作乱邴责贼当以大义后拜叅知政事〈纪胜〉
　　集秋水通沟洫城隅集小船晩凉看洗马森木乱鸣蝉菱熟经时雨蒲荒八月天晨朝白露降遥忆旧青毡〈杜甫〉身着紫衣趋阙下口衔丹诏出闗东蝉声驿路秋山里草色河桥落照中〈韩君平〉欲报东山客开闗扫白云　不到东山久蔷薇㡬度花白云还自散明月落谁家　初谓鹊山近宁知湖水遥此行殊访戴自可缓归桡　东林送客处月出白猿啼笑别龙山逺何必过虎溪〈并李白〉本朝靖康二年髙宗自济入〈沿革表〉川流为潴巨野阔水色天容两开豁山随水逺势奔腾骏马西来衔辔脱山前云水散不收坐看水末来归舟〈党世杰〉台边昨夜西风来壮游羁宦心悠哉岂无琼艘百柂载春色堤中可以忘形骸〈同上〉寒林残日欲栖乌壁里青灯乍有无〈晁端友〉
　　单州〈倚郭一　单父外县三　砀山　武城　鱼台〉
　　郡号济阳
　　州沿革天文奎娄分野禹贡徐兖二州之域汉为县属山阳郡东路为侯国晋属济阳郡后魏置北济阴郡隋初废郡以县属戴州大业初州罢以县属曹州唐属宋州后自砀山县徙辉州治此五代唐改为单州本朝因之〈沿革表〉
　　县沿革单父本鲁单父邑汉为县　砀山秦置砀郡及县汉于县置梁园东汉迁治下邑而改为砀山县　武城汉旧县属山阳郡　鱼台春秋时鲁棠邑隠公观鱼于棠即此〈同上〉
　　形胜栖霞山在州东世𫝊梁孝王尝游此　吕井在单父东俗𫝊吕仙公到此　黄良泉在鱼台县东北泉从石窦涌出　梁山在砀山县境内　观鱼台在鱼台县北隠公与戎㑹盟于此　鸡鸣台在鱼台东　半月台在单县东百灵山在州北孝武治园囿于此　二贤祠在单县琴台上祀宓子贱巫马期　湖陵城在鱼台县东汉沛公攻湖陵即此〈纪胜〉
　　人物周澹台灭明行不由径非公事未尝见邑宰　汉吕公善于风鉴识汉髙于微时以女妻之即吕后也　三国崔琰少朴讷好击剑年三十就郑𤣥学仕魏为别驾南北朝崔彧有才学官至冀州别驾　崔悛有文学
　　初为魏散骑侍郎加骠骑大将军　唐李师中举进士历青兖二州有政绩官至团练使　庞籍举进士屡上书言事切中时弊后官至侍郎谥庄敏　皇朝马黙仕至宝文阁待制父老颂其为政爱民〈纪胜〉
　　集陶人有逸兴不与常人俱筑台像半月回向髙城隅对酒与山云商飙起寒梧秋山入逺海虹石旷平芜水色绿且明令人思镜湖终当过江去爱此暂踟蹰〈李白〉白玉仙台古丹丘别望遥山川乱云气台榭入烟霄鹤舞千年树虹飞百尺桥还逢赤松子天路坐相邀〈陈伯玉〉香阁东山下烟花象外幽悬灯千嶂夕卷幔五湖秋画壁馀鸿雁纱窗宿斗牛更疑天路近梦与白云游　春水经梁宋晴山入海沂莫愁东路逺四牡正𬴂𬴂〈并孙逖〉本朝建隆元年升为团练〈沿革表〉亭馆连城敌谢家四时园色鬬明霞窗迎西渭封侯竹地接东邻隠士𤓰〈石延年〉淮海风涛真有道麒麟图画岂无时今朝有客𫝊河尹是处逢人说项斯〈陈师道〉汉公事业比阿衡纯用诗书致太平它日何人颂功徳至今嘲笑亦诸生〈鲍钦止〉
　　濮州〈倚郭一　鄄城外县三　雷泽　临濮　范〉
　　郡号濮阳
　　州沿革天文危室分野禹贡兖州之域古颛顼之墟曰帝丘夏为昆吾氏所居春秋卫成公迁都此地汉置鄄城县属济阴郡东汉末于此置兖州晋徙置濮阳郡隋置濮州寻废唐复置天宝初为濮阳郡乾元初复为濮州〈沿革表〉
　　县沿革鄄城古颛顼之域汉置鄄城县　雷泽亦颛顼之域在州境内本夏泽以其有雷神故名　临濮春秋邑汉属范县　范晋大夫士㑹之邑〈沿革表〉
　　形胜历山在州东南舜耕之所上有舜祠　黄河在州东南　黒龙潭在范县南潭有龙能兴云雨　钓台在鄄城东南即庄子钓鱼处　陈台在鄄城东北魏曹子建封鄄城侯于此筑台读书　仲山甫墓在雷泽旧县西北　闵子骞墓在范县南　姚墟在州南舜生于姚墟即此　顾城在范县东南诗云韦顾既伐即此　廪邱在范县东春秋齐乌馀以廪邱奔晋即此　雷泽城在州东南　鲁西门在范县东北旧有石门乃鲁卫之郊后为里人所废〈纪胜〉
　　人物战国孙膑孙武子之后善兵法为齐大将　汉汲黯性忠直为东海太守武帝称其为社稷臣　三国呉隠之博涉文史为中书侍郎有清操尝至广州不饮贪泉之水　唐王元感擢明经髙第所撰凡数十篇魏知古称其为五经指南　杜暹五世同居事继母孝累官西安大都䕶封魏县侯　杜鸿渐暹族子肃宗朝因禄山大乱劝上幸灵武后拜相　吴凑徳宗初为福建观察使又为京兆尹后迁兵部尚书　本朝李迪少从柳开学开称其为公辅器举进士第一累官资政殿大学士　张咏太宗时进士两知益州威恵及民迁礼部尚书有文集十卷　髙弁举进士性孝友为文章多祖六经著帝则三篇行于世　马元方以进士累迁户部判官尝上言方春民贫请预贷库钱至冬夏以绢输官其法行之公私俱便　徐起举进士累迁徐州转运使觅富民出米赈急全活甚众　李及之迪子登第通判安肃军后以大中大夫致仕尝著君臣规諌八十卷〈纪胜〉集青春行役去悠悠一曲汀蒲濮水流正见途中龟曵尾令人特地感庄周〈胡曽〉拂汉星旗转分霄日羽明将追㑹阜迹更勒岱宗铭林戈咽济岸鼍鼓震河庭叶箭凌寒矫乌弓望晓惊〈萧楚才〉黄鸟翩翩杨柳垂春风送客使人悲怨别自惊千里外论交却忆十年时云开汶水孤帆逺路绕梁山匹马迟此地従来可乘兴留君不住益凄其〈髙适〉吾爱元紫芝清介如伯夷三年鲁山民丰稔不暂饥三年鲁山吏清慎各自持只饮鲁山泉只采鲁山薇一室冰蘗苦四逺声光飞〈皮袭美〉
　　本朝大观中升为濮州〈沿革表〉波函雷泽棹雨足历山耕〈王禹偁〉位卑松在涧俸薄菜经霜迳拥寒荷绿门横古木苍冠缨尘已满未敢濯沧浪〈同上〉秋天廖廓使星明光动山东七十城玉署文章厌闲冷绣衣风采试澄清人随白雁霜前到诗绕青山马上程〈王子端〉
　　拱州保庆军〈倚郭一　襄邑外县一　柘城〉
　　郡号东辅
　　军县沿革天文角亢分野禹贡兖豫二州之域春秋郑魏陈三国之地战国魏都于此秦为三川郡地汉为陈留郡地晋改为陈留国隋初废陈留郡并州以其地并入荥阳梁颍川等郡本朝置拱州保庆军　襄邑古朱襄氏邑春秋时为陈株野地　柘城汉属淮阳国以邑有柘沟故名〈沿革表〉
　　形胜首山在襄邑县南黄帝尝游首山即此　仙翁山在襄邑县西南上有葛仙翁道庵　蛟龙池在襄邑县北郑大水龙鬬于城门外即此　徐君墓在襄邑北即季札挂剑处　葵丘在州治东春秋诸侯㑹盟于此〈纪胜〉人物三国梁翼事魏累迁下邳令所至有政声　皇朝常思徳累官左神武大将军常従曹彬北征不利左右皆愧思徳独整戎伍誓与主帅同死太宗闻之深嘉奖郭贽干徳中进士累官叅知政事常对太宗曰臣惟以愚直报上郑雍进士甲科累官御史中丞以资政殿学士知陈州　许翰举进士通经术正直不挠累官资政殿学士所著有论语解春秋传〈纪胜〉
　　集旅客三秋至层城一望开楚山横地出汉水接天回冠葢非新里章华即旧台有池风景异归路满尘埃〈杜必简〉周楚仍连接川原乍屈盘云垂天不暖尘涨雪犹干印绶归台室旌旗别将坛欲知迎候盛骑火万里攅〈韩退之〉昨夜轻阴结夕霏城南十里有香泥初闻山鸟惊新弄遥见林花识旧蹊荡桨逺従芳草渡垫巾还傍绿杨堤〈胡宿〉
　　本朝崇庆建为拱州　大观四年废拱州复为襄邑县宣和二年罢辅郡〈沿革表〉月临风林静斗垂霜夜清疏灯隔树小暗水历船鸣学字声形苦䌷书卜筑轻此身南北惯随处有平生〈张文潜〉欲雪日易晩不风寒更清崩桥㫁官道积水入宫城屏翳野初烧降丘民弩耕〈柘城道中同上〉三月宫桃满上林林花千萼费春心叶公城外襄河北一树无人色更深〈陶弼〉
　　广济军〈倚郭一　定陶〉
　　郡号济阴
　　郡县沿革天文奎娄分野禹贡徐兖二州之域春秋时为鲁国战国属楚秦置定陶县汉初封彭越为梁王都此属济阴国宣帝时为定陶县后魏为西尧州治隋属济阴郡唐属曹州寻降为镇本朝置广济军　定陶本尧所居故名陶丘〈沿革表〉
　　形胜仿山在郡北乃曹国十五世葬地积壤之髙仿佛如山故名蠡湖在定陶西南俗𫝊为范蠡飬鱼之所济堤在定陶县境内即故济水堤也　梁王台在定陶县东世𫝊为汉梁王之台　鲁太史墓在定陶县陶丘之颠陶朱公墓在定陶治北　刚城在定陶县境内即鲁国之阐邑　戚姬村在定陶北汉戚夫人生此　孝子村在定陶北里人孟昌宗割股养母之地〈纪胜〉
　　人物汉魏相少举贤良为茂陵令后拜御史大夫言霍氏骄放宜削其权及入相白去副封以防壅蔽　三国董昭事魏常上疏谏末流之弊后拜司徒　皇朝王能事太宗于晋邸及即位迁殿前左班都虞候真宗时累迁彰信军节度赠太尉　刘潜少举进士历知蓬莱闻母丧恸哭遂绝时人以孝称之〈纪胜〉
　　集我歌白云倚窗牖尔闻其声但回首长风吹月渡海来遥劝仙人一杯酒举觞酬尧尧可闻何不令皋拥彗横八极直上青天挥浮云　尧没三千岁青松古庙存秋波落泗水海色明徂徕〈并李白〉执政方持法明君无此
　　心闾阎河润上井邑海云深〈王摩诘〉
　　本朝干徳元年置法运务开宝元年改转运司太平兴国二年建为军四年割漕澶濮济四州地复置县以隶焉熙宁四年废军以定陶县隶曹州元祐元年复为军〈沿革表〉促辔数残更似闻鸡一鸣春风马上梦沙路月中行笳鼓逺多思衣裘寒始轻稍知田父穏灯火闭柴荆灯火匆匆出定陶回看永济日初髙似闻空舎鸟乌
　　乐更觉荒陂人马劳〈并王安石〉


　　记纂渊海卷十八

　钦定四库全书
　　记纂渊海卷十九　　　　宋　潘自牧　撰郡县部
　　京西北路
　　河南府〈倚郭二　河南　洛阳外县十一　偃师　颍阳　巩　宻新安　福昌　伊县　渑池　永宁　寿安　登封〉
　　郡号三川
　　郡沿革天文柳分野禹贡豫州之域武王克商定鼎于郏鄏成王营洛为王城下都至平王自镐京东迁乃居王城秦置三川县汉置河南郡东汉都于此置河南尹兼置司隶三国魏置司州晋亦都此置河南尹司州如故苻秦改为豫州刘宋仍置司州后魏改为洛州孝文自代徙都之又改司州亦为河南尹东魏改司州为洛州改河南尹为河南郡西魏又改为司州北齐为洛州周为东京隋初罢郡为洛州炀帝徙都于此改豫州寻改河南郡唐初复为洛州置都督府开元初开河南府髙宗以此为乐都光宅初改神都神龙初复为乐都天宝初又改东京五代梁为西都唐改东都晋改西京本朝因之〈沿革表〉
　　县沿革河南本成周地秦属三川郡汉为河南郡治洛阳以地居洛水之上故名莽改宜阳东汉改雒阳隋迁郡治河南县并移县于城中唐神龙初改洛阳为永昌本朝初河南洛阳二县并置熙寜中省洛阳入河南偃师本帝喾所都之地商有三亳成汤居西亳即此
　　后盘庚亦徙都改号曰殷周武王伐纣还息偃师后遂名　颍阳本夏伦国汉置县属颍川　巩周巩伯邑惠公封少子班于巩是为东周汉时置巩县　宻本古宻国汉时置县　新安春秋时西周地秦名新安汉置新安县　福昌周为召伯听讼之所汉为宜阳县地魏析置甘棠县唐改曰福昌本朝因之　伊本古伊阙地汉置陆浑县隋改伊州寻废唐置伊阳县本朝改伊县渑池本韩地后属秦汉置渑池县属𢎞农西魏属河南郡后周属同轨郡唐初属陕州贞观初徙今治本朝因之　永寜汉为渑池县之西境属𢎞农郡西魏属宜阳郡隋改永寜县唐移鹿桥属洛州本朝属河南府　寿安本后魏甘棠县隋改今名　登封禹避舜之子于阳城即此汉置阳城崇髙二县属颍川晋属河南郡唐初属嵩州寻改嵩阳曰登封本朝属河南府〈沿革表〉
　　形胜北邙山在府城北绵亘四百馀里东汉诸陵及唐宋名臣墓皆在此　伊阙山在府城西南大禹䟽龙门伊水出焉　八将山在河南县西唐尉迟敬徳与单雄信等八将战此遂以名山　箕山在登封东许由洗耳于此　委粟山在洛阳城东魏明帝营为圆丘至今形制尚在　首阳山在偃师县　黒云山在巩县西昔成汤于此祷旱辄应　嵩山在登封县北五岳之中岳也汉武帝祠中岳闻神呼万岁者三即此　天坛山在永寜县西四十里坛上有仙灯王母祠　慕容山昔慕容垂屯兵于此　桓王山在渑池县北上有周桓王庙鬼谷在登封县北有苏秦授业处　洛水在永寜县界禹治水神龟负书出此　回溪冯异与赤眉战处　空桑涧伊尹产于此　石渠在府城有文彦博宅　温泉在府城南冬温夏凉　夹马营在府城东宋太祖所生处　独乐园在府城南　白乐天宅赵普宅曹彬宅富弼宅安乐窝俱在府城内〈纪胜〉
　　人物商伊尹耕莘野乐尧舜之道汤聘为相　周申伯有惠直徳乃宣王元舅　仲山甫克全懿徳周宣王中兴贤臣　汉贾谊少有俊才文帝时上治安策后为长沙太傅　郭贺光武时尚书令有殊政显宗赐以三公服　卜式武帝时输粟助边赐爵闗内侯　杜宻少有大志为司徒胡广所辟迁北海相与李膺齐名　三国郤正家贫好学事蜀汉为秘书多所匡救　元文遥有王佐才仕北齐累迁尚书左仆射　隋元岩好读书以名节自许仕周为御史大夫　唐长孙无忌晟之子佐太宗定天下功第一　元徳秀为鲁山令有清操士论髙之　卢仝号玉川子尝为月蚀诗以讥元和逆党韩愈重之　韦应物性髙㓗工诗累官苏州刺史有集十卷　元稹举制科第一官至膳部贠外郎诗与白居易齐名　五代桑惟翰举进士尝著日出扶桑赋以见志后拜相　皇朝刘温叟性清介拜御史中丞　吕𫎇正太宗时举进士第一三居相位封许国公　种放七岁能文奉母隐终南山累诏不起后拜工部侍郎赠尚书不娶无子以侄过𢎞为嗣　钱若水举进士善决疑狱累官集贤院学士　范雍中进士第为治平恕累官资政殿学士　富弼仁宗时举茂才庆历中再使契丹以成和议拜枢宻使　尹洙博学深于春秋举进士累迁起居舎人倡为古文以矫时弊　程颢生而秀爽举进士専尚徳化熙寜初为御史理刑论新法不合遂去以道学鸣世称明道先生　程頥少有高识非礼不动仁宗时上䟽欲黜世俗之论以王道为心哲宗时擢崇政殿说书与兄颢倡明道学世称伊川先生　邵雍号尧夫精数学着皇极经世书　邵伯温雍子以荐授大名府助教著皇极经世解　司马光神宗时累官枢宻使天下称为真宰相〈纪胜〉
　　集途出梁宋郊道由周郑间前登阳城路日夕望三川〈颜延年〉步出上东门北望首阳岑下有采薇士上有嘉树林〈阮籍〉握手出都门驾言适京师岂不懐旧庐惆怅与子辞丽日作髙歌清觞宴华池〈韦应物〉出城车骑次诸侯坐领图书见督邮绕郭桑麻通汉口满川风景接襄州髙城鸟过方催夜废垒蝉鸣不待秋闻说元规偏爱月知君长得伴登楼〈卢允言〉蕙叶青青花乱开少年趋府下蓬莱甘泉未厌扬雄赋吏道何荣贾谊才〈钱仲文〉开云种玉嫌山浅渡海传书怪鹤迟阴洞石幢㣲有字古坛松树半无枝〈卢允言〉春城月出人皆醉野戍花深马去迟寄声报尔山翁到今日河南胜昔时〈岑参〉
　　本朝熙寜五年省洛阳入河南元祐二年复景徳四年升永安为县庆历二年废偃师四年复熙寜五年省入缑氏八年复庆历二年废颍阳为镇四年复熙寜五年省入登封元祐二年复崇寜四年割宻县隶郑州宣和二年还隶府熙寜五年省福昌入寿安元祐元年复为县熙寜五年废伊县为镇六年改隶伊阳景佑四年改铁门镇为渑池庆历三年废寿安为镇四年复开宝元年移河清治白陂镇熙寜八年闰四月置铁监〈沿革表〉西来洛水绕嵩髙野店荒村换市朝千古兴亡几春梦只将闲话付渔樵〈萧真卿〉玉光照夜开新冢剑气沉沙古战场金谷更谁夸富丽铜驼无处问兴亡〈庞才卿〉
　　颍昌府〈倚郭一　长社外县六　郾城　阳翟　长葛　临
　　舞阳　郏颍〉
　　郡号许昌
　　郡沿革天文角亢分野周为许国秦属颍川郡汉为韩国寻置许县属颍川郡东汉末献帝都于此曹魏改为许昌晋徙颍川郡治此北齐于此置南郑州后周改许州五代梁置匡国军唐改忠武军本朝升为颍昌府〈沿革〉县沿革长社秦属颍川唐改长社县　郾城本古郾子国汉置郾城县　阳翟郑柳邑汉改阳翟　长葛本春秋郑邑宋人伐郑取长葛即此　临颍汉旧县以在颍水之上故名　舞阳汉旧县以在舞水之上故名　郏县本春秋时郑地汉置郏县〈并沿革表〉
　　形胜禹山在颍县南下有禹庙　石梁河在临颍北西湖在府西北　龙华井在府城北　灵池在长葛县西亦名葛仙池世传葛𤣥寓居于此　梅花堂在府北宋苏轼建上有轼咏梅花诗　徳星亭在府西上有荀叔故宅　溵亭在郾城南裴度讨吴元济时建　听水亭在府西湖上宋苏轼卜宅其南上有苏辙诗　灌台在郡城南汉颍阴侯灌婴故宅　尚书台在临颍县东汉马融尝讲书于上故名唐髙宗于此阅兵更名讲武台　张飞祠在郡境内　七先生祠在郡学祀宋时周敦颐程颢颐张载司马光邵雍朱熹髙阳里在府城内汉荀叔所居　闗公故宅在郡城内一宅两院今有祠在焉　十八盘山在武阳县南　凤翅山在郏县西上有灵泉　舞水泉在舞阳县东南泉涌若舞　龙池在郏县西上有龙洞　鄼侯庙在舞阳县治　唐太宗庙在郏县东北〈纪胜〉
　　人物周颍考叔纯孝以孝感庄公张子称其锡 --（右上‘日’字下一横长出，类似‘旦’字的‘日’与‘一’相连）类　秦吕不韦为秦相作月令著十二纪并吕氏春秋　汉贾山孝文时上书劝纳諌名曰至言　晁错以文学为太常掌故迁太子家令号智嚢　灌夫性孝谊尝为父报雠后为淮阳太守　韩延年袭父爵封成安侯伐丐奴以战死　王霸从光武为王郎所逼言冰坚可渡后以功封淮阳侯　祭遵以军功封颍阳侯光武称其忧国奉公　臧宫从光武征伐有功封朗陵侯　姚期素重信义以功封安成侯　王常以功封山桑侯　郭躬少习法律累官至廷尉决狱多从轻恕　陈实为太邱长以徳化人盗贼皆愧服之　锺皓以笃行称九辟公府皆不就　李昙性至孝隐居养母桓帝以安车𤣥𫄸徴之不起　三国陈群寔孙事汉为侍御史　晋锺雅好学有才智为御史中丞百僚惮之　褚裒少有盛名人谓皮里春秋累官镇北将军　唐郭孝恪少有奇节以功迁上柱国　王求礼为御史直言不阿时相朝廷重之　皇朝焦继勲为右金吾盗贼屏息　吴虔裕为右千牛卫上将军朝廷眷爱　孙甫少好学举进士多所建明有文集唐史行于世　程戡举进士安重习事治不近名累官端明殿学士　常禹锡举进士试身言书判第一著文集甚众　何中立进士及第累官枢宻院学士清介家无馀资　孙永擢进士累官吏部尚书与人交终身无怨尤　田况举贤良方正累迁翰林侍读学士太子少傅著好名朋党二论　曹勋以恩补承信郎从徽宗北迁多著劳效累官太尉〈纪胜〉
　　集出碛清沙漠还家拜羽林风霜臣节苦岁月主恩深为语西河使知余报国心〈崔颢〉梁王昔全盛賔客复多才悠悠一千年陈迹惟髙台寂寞向秋草悲风千里来梁苑白日暮梁山秋草时君王不可见修竹令人悲九月桑叶尽寒风鸣树枝〈并髙逹夫〉仙官欲住九龙潭毛节朱幡倚石龛山压天中半天上洞穿江底出江南瀑布杉松常带雨夕阳彩翠忽成岚借问迎来双白鹤已曽衡岳送苏耽　髙馆张灯酒复清夜深残月雁归声只言啼鸟堪求侣无那春风欲送行黄河曲里沙为岸白马津邉桞向城莫怨他乡暂离别知君到处有逢迎〈并王摩诘〉一樽酒尽青山暮千里书回碧树秋日落逺波惊宿雁风吹轻浪起眠鸥舞阳亲友谁相念潘岳闲居欲白头〈许用晦〉
　　本朝元丰三年升为府崇寜四年为南辅郡隶京畿大观四年罢政和四年复为辅郡隶京畿宣和三年复罢辅郡依旧隶京西北路熙寜四年省许昌县为镇中元间以郏隶汝州崇寜四年来隶颍州〈沿革表〉宴开芸阁儒风盛坐对蓬山逸兴长〈孝宗〉臂健尚嫌弓力软眼明犹识阵云髙庭前昨夜秋风起羞见团花旧战袍〈曹翰〉贾谊书成动两汉谢安人笑起东山前途去觉云天近旧隐回思水石闲〈范希文〉去国正逢梁苑雪探春先得洛城花楼台紫府神君馆松石平泉太尉家〈元章简〉辅藩重地岂容授任之轻睿主优恩曲遂及私之便〈韩准知许昌表〉
　　郑州〈倚郭一　管城外县四　荥泽　原武　新郑　荥阳〉
　　郡号荥阳
　　州沿革天文角亢分野古髙辛氏火正祝融之墟禹贡兖豫二州之域周为虢郐之地郑武公与平王东迁武公灭两国而迁都焉后郑为韩所灭韩又徙都之其东境属魏秦属三川郡汉属河南郡后汉因之分置荥阳郡后魏为东恒农郡东魏置广武郡后周置荥州后改为郑州隋置管州炀帝初复为郑州寻废州置荥阳郡唐因之属河南道梁为防御以原武中牟二县属开封府本朝为奉国军节度〈沿革表〉
　　县沿革管城本周地武王封管叔于此　荥泽古泽名春秋卫侯及翟人战于荥泽即此　原武汉县属河南郡　新郑周封黄帝后于此为郐国　荥阳古东虢国春秋为郑京城〈沿革表〉
　　形胜梅山在州西南春秋楚𫇭子冯率师侵费滑还驻于此　黒阳山在原武县北黄河经其下　邢山在新郑南上有子产墓　抱獐山在新郑西上有驻节台具茨山在新郑西南黄帝受神芝图录于此上有轩辕避暑洞　灵源山在荥阳县西其间产灵芝石菌石髄紫菊往往人闻长啸之声　汴河在荥阳县大周山下金水河在州境　郑水在州东溉田千馀顷　灵仙
　　井在荥阳县南尝有龙见此　夕阳楼在荥阳境内郑庄公祠在荥阳县东　子产庙在新郑县西　裴度祠在新郑县北　许衡祠在新郑县学　吕𫎇正墓王曽墓　曽公亮墓俱在新郑县境内　轩辕丘在
　　新郑县境黄帝生此〈纪胜〉
　　人物周子皮为郑大夫尝以政授子产　烛之武秦伐郑武奉郑伯命说而罢之　郑侨为郑卿孔子称其有君子之道四焉　子太叔继子产为政民甚徳之　列御寇学本黄帝老子著书十馀万言　汉任安守正不阿权贵　服虔有俊才著书甚多累官九江太守　晋潘岳少颖敏号为奇童子累官中书令　南北朝郑鲜之性刚直仕为御史权幸惮之累官尚书仆射　郑义为尧州太守表荐士类时论多之　郑绍绪仕梁为安丰令有能名累迁卫将军　隋刘祐开皇初为大都督善占𠉀所著兵书甚多　唐郑善果仕唐为检校大理卿奉法持正朝野知名　娄师徳举进士与人无竞尝云唾面自干累官将相　李日知进士及第为司刑丞独尚寛平累官刑部尚书　郑虔为广文馆博士居官贫约且善书画𤣥宗称其为三绝　郑潜曜性至孝母代国长公主寝疾潜曜刺血为书祷神愿以身代后尚临晋公主官至光禄卿　郑珣瑜少孤躬耕养母为宋城尉严重人不敢干以私累官同平章事　郑𬘡㓜有奇志擢进士累官太子太保守道寡欲世以耆徳称之郑馀庆𬘡从子举进士性廉介历事四朝其禄皆赈亲济急累官同平章事　郑肃学有根本举进士挺挺有大臣节累官平章事　郑棨善诗文举进士累官中书门下平章事　皇朝梁周翰十岁能属文累官大名尹天雄军节度使　李及举进士性清介喜荐下吏官至御史中丞　盛陶举进士弹劾不避权幸史称其有大节　孙固举进士石介以公辅期之累官门下侍郎张逸举进士历知数县囚无冤抑民多便之〈纪胜〉
　　集花明桞暗绕天愁上进重城更上楼欲问归鸿何处去不知身世自悠悠〈李义山〉朝与周人辞暮投郑人宿他乡绝俦侣孤客亲僮仆宛洛望不见秋霜晦平陆田父草际归村童雨中牧虫丝机杼鸣雀喧禾黍熟〈王摩诘〉九陌逢君又别离行云别鹤本无期望嵩楼上留相见看过花开花落时〈刘禹锡〉蕙叶青青花乱开少年趋府下蓬莱甘泉未厌扬雄赋吏道何荣贾谊才〈钱仲文〉苍苔满字土埋碑风雨销魂色欲颓曽向图经中旧见谁人知是蔡邕碑〈王建〉画船载酒及芳辰宰相园林潩水濵凫旗虎符剖不得却将清影付贤人　我扶黄云去京阙挂席欲进波连山天长水阔厌逺渉访古始及平台间〈并贾昌朝〉本朝熙寜五年废州以管城新郑隶开封府省荥阳荥泽县为镇入管城原武县为镇入阳武元丰八年复州元祐元年还旧节复以荥阳荥泽为县与滑州并隶京西路崇寜四年建为西辅大观四年罢辅郡政和四年复宣和二年罢〈沿革表〉昨日凭髙向西望满川烟桞雨濛濛〈张咏〉台上望城下迢遥知㡬寻湖光隐隐见多碍柳烟深〈范镇〉解𢃄行苍藓移鞍坐绿阴树踈啼鸟逺苑静落花深无复増修事君王惜费金〈王安石〉生为男子偶昌辰安乐窝中富贵身大字冩诗夸壮健小杯饮酒惜清醇山川澄净初经雨草木暄妍正遇春造化工夫精妙处都宜分付与闲人〈邵尧夫〉垂杨冉冉临清籞细草茸茸覆路沙长闭园门人不入禁渠流出雨残花〈刘敞〉
　　滑州〈倚郭一　白马外县二　韦城　胙城〉
　　郡号滑台
　　州沿革天文营室东壁分野禹贡豫州之域春秋时属卫战国亦属卫其西境属魏秦汉置东郡晋为陈留濮阳二国宋武平河南置尧州以为边镇后属后魏亦为东郡隋初置杞州后为滑州又改为尧州寻废尧州置东郡唐为滑州本朝因之〈沿革表〉
　　县沿革白马春秋卫国漕邑狄灭卫卫人立戴公庐于漕即此　韦城本古豕韦国　胙城古胙国周公封别子为胙伯即此〈沿革表〉
　　形胜鲋鰅山在州境山海经云颛顼葬其阳九嫔葬其阴　白马山在白马县东北水经云昔有白马群行山上悲鸣则河决驰走则山崩　狗脊山在郡西北其地出狗脊草天台山在白马西昔河决于此今有长堤尚存　滑河在州境内即黄河故道　鲧堤在州西鲧治水所筑　瓠子堤在州西南汉武所筑　大堤在白马县东　东西堤在韦城境内　新堤在胙城境内　平阳城在故韦城春秋时孔悝为蒯瞆所逐载伯姬于平阳即此　滑台城即故郑廪延邑述征记云登滑台西北望太行山白鹿岩王莽岭冠于众山表也　逯明垒在州东石虎将逯明所筑也　王铁枪砦在白马县东有欧阳修画像记　沙店在韦城西南　向固城在白马西北唐置都督府其南有坑数处每坑可匿千人世传为伏兵之所　京观在韦城北汉翟义起兵讨王莽为莽所灭筑台于此　白马津在白马县境汉郦生所称守白马之津即此　灵昌津在白马境内周十馀里人获菰蒲之利　帝喾陵　颛顼陵并在州东北上山之阳自唐以来天子岁祀之　滑伯墓在州境　惠子塜在州东即梁恵王相也　颜良塜在白马县鱼池店北闗云长刺颜良葬此　尧祠在州西上有白敏中记豢龙庙古豢龙氏祀处也上有司马光祷雨文　河
　　侯祠即汉王尊欲以身填金堤之处　贾魏公庙在白马北　仁风楼在韦城境内袁宏所筑遗趾尚存　潇湘亭在白马县境内〈纪胜〉
　　人物三国程昱有智略事魏拜卫尉封安乡侯　唐崔日用擢进士第佐临淄王平韦氏之难屡赞大计官至户部尚书　崔宗之性好学与李白杜甫以文相知　崔日知少孤贫力学以明经进至兵部贠外郎尝平谯王重福之变以功加银青光禄大夫殿中少监四迁京兆尹封安平侯　李元纮初为宗正卿性介直时太平公主与民争碾硙元纮㫁令还民且署其判曰南山可移判不可摇累官太子少傅　皇朝王昭素有学行徴为国子博士上问治世养身之术对曰治世莫如爱民养身莫如寡欲朝廷爱其言遂书于几〈纪胜〉
　　集谒帝承明庐逝将归旧疆清晨发皇邑日夕过首阳伊洛广且深欲济川无梁汎舟越洪涛怨彼东路长顾瞻恋城阙引领情内伤〈曹子建〉荆魏多壮士宛洛富少年意气深自许肯事郡邑权〈王僧逹〉白马津头春日迟沙洲归雁拂旌旗〈刘禹锡〉将军发白马旌节渡黄河一扫清大漠咆虎戢金戈〈李太白〉滑台门外见淇水眼前流〈高适〉黄河曲里沙为岸白马津邉柳向城〈同上〉棠梨宫里瞻龙衮细柳营前着豹裘想到滑台桑叶落黄河东注杏园秋〈崔峒〉青丝玉勒康侯马孟水金堤滑伯城〈韩君平〉
　　本朝太平兴国初改武成军节度熙寜五年废州县并隶开封府元丰四年复旧县复来隶元祐元年还旧节度〈沿革表〉汀洲出没丛花短波浪澄虚两岸平前圣事迹君今似不愧当年画舫名〈苏子由〉谟明乆合分三府治剧聊须试一方〈王安石〉
　　孟州〈倚郭一　河阳外县五　济源　温　汜水　河阴王屋〉
　　郡号孟津
　　州沿革天文室壁分野禹贡冀豫二州之域商为畿内地周初为三监及𨚍鄘卫地春秋属晋为河阳战国属魏为河雍汉为河南县元魏始筑城于此北齐置河阳闗隋仍为河阳县属淮州唐初改大基县后复为河阳县属河南府后升孟州本朝置三城节度使〈沿革表〉县沿革河阳春秋时晋邑以在河之阳故名　济源周为原地以济水发源故名　温周为苏忿生之封邑汉为温县　汜水古东虢国地春秋时为郑岩又名虎牢河阴秦置平阴县在广武山　王屋本周召公邑后
　　周置县〈沿革表〉
　　形胜紫金山在州西其地宜麦唐太宗尝田猎于此华盖峰在济源县西前有阳台宫　天坛山在济源西山上旦夕有五色影夜有仙灯即唐司马承祯得道之所　盘谷在济源北唐李愿隐居之所　济渎在温县西北流入黄河　淇水在五台山东　万艘潭在河阳县治　温泉在州城北夏凉冬温　畜鱼池在州城内旧贡黄鱼鲊出此　神农涧在温县境相传神农采药至此　敖山在河阴西北秦时敖氏筑仓于上　三山在氾水界上有三峰故名　鸿沟在河阴东即汉椘分界处　伯牛冈在氾水县上有冉伯牛庙　氾水源出汜县流入黄河　厄井在氾水县东南汉髙曾逃难于此　瀑布泉在济源东北　尧池在州西北　太师堂在孟县治文彦博以太师致仕居此　九曲山在氾水县西二里顶上有吕布城　王屋山在济源县西北百里以山形如王者车盖故名〈纪胜〉
　　人物汉石奋以孝谨称官至二千石景帝号奋为万石君虽齐鲁诸儒皆自以为不及　蔡义以明经给事大将军幕府昭帝召见说诗恱之擢光禄大夫　傅喜傅太后从弟好学有志行成帝选为太子庶子后迁大司马封髙武侯　张𤣥少习颜氏春秋与琅琊徐业语大惊曰今日相遭真解蒙矣　三国司马懿少有奇节博学洽闻汉末兵乱慨然有忧天下之志　南北朝司马楚之晋宗室少有英气独折节待士　常爽笃志好学五经百家多所研究州郡辟命皆不就教授门徒七百馀人号儒林先生　赵黙魏献文时为选部尚书当官谨饬进爵河内公累功进爵为王谧康子　司马子如东魏丞相髙欢入洛以为大行台尚书　司马筠㓜通经史明三礼为暨阳令有清标入为尚书丞　唐王智兴少骁锐累有战功历迁侍御史后又平贼加尚书左仆射　裴休蕴藉能文章书有体法举贤良为监察御史操守严正后入相　张庭圭慷慨有志举进士累迁监察御史黄门侍郎　皇朝史杭宣和末为代州沿邉安抚使城被危呼二子稽古稽哲突围力战而死　李伯宗举进士历大理卿执法平恕赠光禄大夫　傅察端重有特操登进士第蔡京欲妻以女察拒之常奉命出使不屈而死赠徽猷阁侍制　傅伯成察之孙少从朱熹学登进士第累官集英殿侍制　陈芳一门十四世同居三百年孝义为时人所重仕为大理丞诏旌其门集兵符闗帝阙天策动将军塞静胡笳彻沙明楚练分风旗翻翼影霜剑转龙文白羽摇如月青山㫁若云烟踈疑卷幔尘灭似消氛投笔懐班业临戎想顾勲还应雪汉耻持此报明君〈并骆賔王〉孔山刀剑立沁水龙蛇走〈白居易〉愿随天子天坛上闲与仙人扫落花〈李白〉夜分光见日院静逺闻笙〈刘禹锡〉日夕阴云起登城望洪河川气冒山岭惊涛激岩阿归鸟映兰畤游鱼动圆波依水类浮萍倚松似悬萝〈潘岳〉昔向都邑游今掌河𦍤徭登城眷南顾凯风扬 --（‘昜’上‘旦’之‘日’与‘一’相连）㣲绡洪流何浩荡修芒郁岧嶤谁谓晋京逺室迩身实辽〈同上〉独立苍茫残照外落花飞絮㸃人衣〈白居易〉星斗半沉苍翠色红霞逺照海涛分折松晓拂天坛雪投简寒窥玉洞云绝顶樵回人不见深林磬度鸟应闻〈马戴〉
　　本朝政和二年改孟州为济源郡熙寜五年省氾水入河阴元丰二年复置大中祥符四年改虎牢闗曰行庆熙寜五年王屋河南来隶〈沿革表〉晓日都门飐旗旌晩风铙吹入三城知公再为苍生起不是寻常刺史行〈程明道〉南指嵩髙北太行大河中出贯灵长君王不恃金汤险自有仁恩结万方〈李迪〉氾水鸿沟椘汉间跳兵走马百重山如河咫尺商于地便有园公绮季闲〈王安石〉下马入枋口漾船汎碧溪雪消山骨瘦风急浪头低〈文彦博〉脩竹𢃄藩篱百禽鸣朝暾仰视浮云作俯窥流水奔相望有盘谷李愿故居存〈黄鲁直〉
　　蔡州〈倚郭一　汝阳外县九　上蔡　新蔡　褒信　遂平新息　确山　真阳　西平　平舆〉
　　郡号汝南
　　州沿革天文角亢氐分野禹贡豫州之域古吕国春秋时沈蔡二国战国时为楚魏二国之境秦属颍川郡汉髙置汝南郡后汉因之魏晋亦曰汝南郡刘宋因之兼置豫州以为重镇后魏置豫州东魏置行台后周置总管府后改曰舒州寻复曰豫州其后改洛州为豫州以此为溱州寻改曰蔡州后置汝南郡隋初郡废炀帝初复置汝南郡唐为豫州宝应初仍为蔡州本朝因之为淮康军节度使〈沿革表〉
　　县沿革汝阳周为沈国地汉置汝阳县　上蔡古蔡国周武王封弟蔡叔度于蔡汉置上蔡县　新蔡古吕国春秋时蔡平侯徙都于此故曰新蔡　褒信本汉偃县地刘宋改曰褒信　遂平本春秋房子国后魏改遂平新息春秋为息侯国汉为新息　确山本春秋江国
　　本朝改确山　真阳本汉慎阳县隋改曰真阳　西平古柏子国汉置西平县　平舆春秋沈子国汉置县〈同上〉形胜天中山在汝阳县北以在天地之中故名　确山在确山县南晋何曽见山有臼杵自动有声寻失其所嵖岈山在遂平县西中有洞可深入昔李观及吴元
　　济战嵖岈即此　蔡冈在上蔡县西　光武井在上蔡县东上有光武台　玉梁渠在新息县西北隋尝浚以溉田　蔡沟在上蔡县西南古有蔡河即此　神沟在遂平县西北有古岳庙　髙皇台在确山县东汉髙皇所筑　光武台在上蔡县东北汉光武所筑　月旦里在汝阳县东汉许劭兄弟所居故名　二孝庄在汝阳县西汉孝子蔡顺董永所居〈纪胜〉
　　人物周曹恤孔子徒乐道明义唐𤣥宗赠曹伯　漆雕开志不安于小成夫子恱之　秦冉学孔门徳艺有成唐𤣥宗赠彭衙伯　吴公文帝时守河南治平天下第一徴为廷尉　翟方进以射策甲科为郎迁丞相司直举劾甚切直朝廷惮之　蔡顺以至孝称出求薪母噬指顺即心动母终平生畏雷顺辄环塜泣曰顺在此郑敬与同郡郅恽隐于弋阳山中恽志在从政喟然叹曰天生俊士以为人也子从我为伊吕乎将为巢由而父老尧舜乎敬曰吾足矣　戴凭举明经尝在御前讲经群臣无能难之者　王琳性孝友十馀岁遭乱守父母柩不去其弟季为贼所获欲杀琳愿以身代贼矜而释之　袁安性清介尝客洛阳后举孝廉累迁司徒薛包性孝友事继母甚谨与诸弟分财多推让　陈蕃性俭净处家不脩饰尝曰大丈夫当扫除天下安事一室　黄宪举孝廉时人比其为颜子　袁闳安之𤣥孙若身脩节累徴不应延熹末党士起闳潜居土室十八年　袁忠闳之弟初为沛相以清介称及时乱浮海投交趾　许劭少重名节好品题人物人称其为月旦评晋周访好周穷乏家无馀财元帝加为镇东将军
　　唐周墀举进士属词髙古文宗雅重之累官尚书右仆射　皇朝孙何笃学嗜古十五能文举进士第一知制诰著述甚多　孙仅何之弟举进士第一兄弟连魁天下时人荣之累官集贤院学士　谢良佐学于程门伊川尝称叹其善淑已为好学〈纪胜〉
　　集行乏憩余驾依然见汝坟洛川方罢雪髙嶂见静云辄曵半空褏溶溶五色分〈孟浩然〉西掖梧桐树空留一院阴艰难归故里去住损春心〈杜甫〉宫殿青门隔云山紫萝深人生五马贵莫使二毛侵〈同上〉汝南晨鸡喔喔鸣城头鼔角音和平路傍老人忆旧事相与感激皆泪零〈刘梦得〉天涯流落两丘土玉树并揜佳城中举杯三酹不忍去万木飒飒击秋空〈苑中诗〉康乐宠词客清霄意无穷徴文北山外借月南楼中千里愁并尽一樽欢暂同〈同上〉本朝大中祥符五年始改确山县属淮康军政和间升蔡州为陆海军节度〈沿革表〉京尘无处可轩眉照面淮濵喜自知风里麦苖连地起雨中杨桞𢃄烟垂〈黄庭坚〉北阙望南山明岚杂紫烟树绕芳堤外桥横落照前〈欧阳脩〉更小亭栏花正好尽荒台榭景才真〈邵雍〉
　　淮寜府〈倚郭一　宛丘外县四　项城　商水　西华　南顿〉
　　郡号淮阳
　　郡沿革天文角亢分野禹贡豫州之域昔庖羲氏所都曰大吴之墟周初封舜后妫满于此以备三恪为陈国楚灭为县楚顷襄王自郢徙于此战国时为椘魏二国之境秦属颍川郡汉汝南郡淮阳国之地后汉亦同晋为汝南郡梁国二境地兼置豫州后魏置陈郡又置北扬州北齐改北扬州为信州隋置陈州炀帝初州废置淮阳郡唐为陈州或为淮阳郡属河南道领县六梁以太康属开封府晋为镇安军节度本朝为淮寜府〈沿革表〉县沿革宛丘陈国都有东门池又有固陵汉髙追项羽处　项城本槐坊店项羽所筑　商水本汉汝阳县地本朝改商水县　西华汉为长平西华二县地秦省长平本朝置西华　南顿古顿子国后通于陈南徙故曰南顿又光武父刘钦为南顿令故名〈沿革表〉
　　形胜西铭山在府西北即张子作西铭处　长白山在太康县东北山形长大甚秀　宜山在西华县南耸翠为一县之望　顿山在项城县北即古顿子城　鸣井在郡东以物投下声应如钟　东门池在府东诗曰东门之池可以沤麻即此　五梁沟在府西南上有五桥陈佗沟在府北世传陈公子佗所开　章华台在商
　　水县西北椘灵王所筑　光武台在南顿境光武幸南顿所筑　望湖台在郡之西园下临湖水清涟可望伏羲庙在郡境内　陈胡公墓在郡城北濠水尝啮其趾见有铁锢之俗谓之铁墓　北池在商水城北东流逹于淮　汲黯墓在郡城东　柳城在西华南即女娲氏之都　长平城在西华县东　互乡在商水县境内即互乡童子见孔子之处　桑落在郡界即孔子绝粮处　固陵在郡城西北即汉髙灭项羽处〈纪胜〉
　　人物周泄冶灵公时为大夫以諌而死　逢滑尝劝陈侯不赴椘召其词甚直朝臣重之　司城贞子仕陈为大夫孔子尝主其家　颛孙师孔门髙弟曽子称其为难能后世封为陈伯进宛邱侯　原宪亦孔门髙弟狷介安贫孔子贤之　秦陈馀好儒术秦时变姓名为里监门后自立为代王　汉郑当时武帝时为内史以贵下人当时贤之　蔡衍少明经讲授以礼让化乡里后举孝廉累官冀州刺史　应顺举孝廉事后母至孝庭中忽生异树人以为孝感所致十子皆有才名　蔡𤣥通五经门徒千馀人官至侍中　应奉性聪慧读书五行俱下为司隶校尉守正不阿党事起称疾而退　应劭奉之子举孝廉为太山守曹操专政劭弃官归作春秋㫁狱又著汉礼仪　应玚顺六世孙以文学名识治体仕魏为五官将　应璩玚之弟好学善属文仕魏官至侍中　应贞璩之子有文学官至散骑常侍　晋王隐少好学不交势力元帝时为著作郎令撰国史　应詹璩之曽孙以才艺文章知名当世仕为太子舎人封观阳侯　应𤣥詹之子嗣官至散骑常侍　应诞𤣥之弟有气干历六郡太守龙骧将军　唐殷侑通经术以五经及第官至刑部尚书　赵凖重义气尝平黄巢之难以功封中书门下平章事　五代符彦卿善骑射有谋谦恭下士以功封魏国公　皇朝乔维岳性恬退举进士明习吏事赠兵部侍郎　万适喜学问精于老子书自号遣𤣥子不求仕进著述甚富　姚仲孙蚤孤事继母孝擢进士官至龙图阁学士　谢文蔚进士甲科累官集英殿脩撰知济州上疏言臣下推行新法榜笞禁锢民受其虐〈纪胜〉
　　集项王气盖世紫电明双瞳呼吸八千人提行起江东赤精斩白蛇叱咤入闗中椘灭无英图汉兴有奇功
　　按剑清八极归酣歌大风〈并李白〉卷帘山对酒上马雪沾衣却向嫖姚幕翩翩去若飞〈岑参〉泉声喧暗竹草色引长堤故道青山在新田绿树齐〈皇甫茂政〉松胶黏琥珀筠粉扑琅玕〈白乐天〉云收少室初晴雨桞拂中桥晩渡津〈李椘望〉种桞开河为胜游堤前常使路人愁阴埋野色万条思翠束寒声千里秋〈秦韬玉〉
　　本朝初为陈州宣和元年升为淮寜府建隆间避宣祖讳改溵为商水县熙寜八年省南顿为镇入商水项城二县元祐元年复〈沿革表〉沟中流水已成尘沟畔荒凉起暮云大抵华夷湏一统可能天地更平分〈吕𫎇正〉宛城桞色遮归骑蔡水𬞟香恋去舟〈苏子瞻〉自是天心劳木铎岂闗陈国有愚臣〈刘敞〉
　　汝州〈倚郭一　梁县外县四　㐮城　叶　鲁山　宝丰〉
　　郡号临汝
　　州沿革天文张分野禹贡豫州之域周为王畿地春秋戎蛮子邑战国属韩后属魏秦属三川郡汉为河南郡三国魏属舞阳郡晋属河南襄城二郡后魏属汝北鲁阳二郡东魏置北荆州后周改曰和州隋改汝州以汝水为名寻改㐮城郡治承休县唐复为汝州天宝初改州为临汝郡乾元初复为汝州五代因之〈沿革表〉
　　县沿革梁古梁国城汉改为梁县　㐮城本春秋郑氾地周襄王出居于此故名　叶古应子国春秋为楚地迁许于叶即此　鲁山春秋时为郑邑汉为鲁阳县宝丰本汉郏城县地唐析置龙兴县〈沿革表〉
　　形胜风穴山在汝州东北上有风穴及吴公洞读书庵令武山在㐮城县西上有令武将军祠　黄城山在
　　叶县北即子路问津处　鹿台山在州北有台状若蹲鹿　灶君山在州西南上有普济庙以祀灶君　云梦山在梁县西南相传鬼谷子脩道处旁有水帘洞　崆峒山在州西南黄帝问道于广成子即此处今有广成墓　鸣皋山在州西南上有唐清暑宫　香山在梁县东南上有寺塔天池石梁　鲁山在鲁县东高出群山为一邑巨镇　尧山在鲁山县西上有尧祠　太史湖在州境内王素所浚为一郡之胜　广成泽在州西广成子所居之地旁有汉所立广成苑　巢父井在梁县西旁有巢由庙　马跑泉在梁县东昔汉武渇马跑地而得此泉故名　温汤泉在州西南唐武后尝幸此旁有武后流杯池并碑石　颜鲁公祠在州治东〈纪胜〉人物上古广成子隐居脩炼或云得道飞升　汉张宗邓禹荐为偏将军诸将服其勇累迁大中大夫　唐韩伯俞性至孝有过母挞之泣母怪而问之曰挞之不痛知母衰矣是以泣也　元结少聪悟举进士历官监察御史撰大唐中兴颂　马燧姿度魁杰李抱玉表为陇州刺史屡立大功封北平郡王　王虔休有才艺李抱真以币招之授兵马使累功封同昌郡王　五代张仁谦初为晋兵马都监后平李继筠授象州刺史　皇朝寇瑊举进士授遂州推官讨平溪蛮累官枢宻直学士吴㡬复登进士第为太学直讲历仕内外官至秘阁沈宣性至孝葬父母不塞墓附棺而卧同妻负土筑
　　坟旌表其门〈纪胜〉
　　集望嵩楼上忽相见看过花开花落时〈刘禹锡〉晨登歇马岭遥望伏牛山孤出群𡶶首熊罴元气间〈宋之问〉回看巴路在云间寒食离家麦熟还日暮数峰青似染商人说是汝州山〈王建〉务闲惟印吏公退只棋僧药鼎初寒火书龛欲夜灯〈许用晦〉汝水无浊波汝山饶奇石大贤为此郡佳士来如积〈孟郊〉
　　本朝政和四年赐军额熙寜五年省宝丰为镇入鲁山元祐元年复宣和二年改为宝丰县〈沿革表〉临汝旧邦陪京近辅姬文之化所及首载声诗地官之籍攸分实繁兵赋土多岩险民或惰游置使劝农抑为令典分条察俗盖有新书〈杨亿知汝州谢表〉我欲龙泉观夜月崆峒烟雨阻人行〈东坡〉临汝城中春雪消望嵩楼上对岧嶤〈张耒〉


　　记纂渊海卷十九
<子部,类书类,记纂渊海>

钦定四库全书
　　记纂渊海卷二十　　　　宋　潘自牧　撰郡县部
　　河北东路
　　大名府〈倚郭一　元城外县十一　革　大名　内黄　成安　魏一馆陶　临清　夏津　清平冠氏　宗城〉
　　郡号天雄
　　郡沿革禹贡冀兖二州之域天文室壁分野本商旧都周封武庚于此春秋为晋地战国为魏卫二国之境秦属东郡汉置魏郡治东汉分魏郡为东西部置都尉魏置阳平郡晋因之刘宋尝置东阳平郡前燕于此置贵乡郡寻省后周置魏州隋改州为武阳郡唐武徳中复为魏州治贞观初置都督府龙朔初改为冀中咸亨中复为魏州天宝初改为魏郡属河北道魏博节度治此乾元初复为魏州号曰天雄军〈地理沿革表〉
　　县沿革元城春秋时沙麓地汉置元城县　莘春秋卫地隋置莘县　大名本汉贵乡地五代唐改为广晋县汉改大名县　内黄殷河亶甲居相春秋时襄公㑹于柯皆此地汉置内黄县　成安本春秋晋干侯地后魏置成安县　魏周时地名洹水战国时为魏武侯别郡汉置魏县　馆陶本春秋晋寇氏邑汉置馆陶县　临清本汉清源县地后魏置临清县　夏津本汉鄃县唐为夏津县　清平本汉清阳县地隋改为清平县　冠氏本春秋晋冠氏邑隋置冠氏县　宗城本汉广宗县隋改宗城县〈地理沿革表〉
　　形胜沙麓山在府东春秋沙麓崩晋史卜之后六百年当生圣母后汉王翁孺一门二后果应此兆　惬山在大名县北汉王延世于此筑丘塞河惬人心故名　弇山在莘县北山有显仁庙左传齐闾丘婴出奔于弇即此　博望冈在内黄县东南其上髙平可逺望也　陶山在馆陶县南禹贡导水东至馆陶即此　琉璃井在临清西南甃以琉璃泉甚清烈　成安君庙在成安治西北祠陈馀于此鄃城在夏津县界汉封吕陀栾布为鄃侯皆此地　黄河故道在馆陶西南汉河决于馆陶即此　漳河在元城西南其流冲浊迁徙不常　卫河在府南其流颇清　骑仙楼　喜雨亭　雪香亭　晩香亭　许公亭归雁亭　望春亭　百花坞　东园梨园并在府治　金堤在府东延袤千馀里汉时筑
　　以障河者〈舆地纪胜〉
　　人物汉冯杨宣帝时为𢎞农太守有八子皆为二千石人号万石君家　盖寛饶以明经为郡文学举方正对䇿髙第奉公不避权要终司隶校尉　杜邺为荆州刺史𦲷政寛厚元寿初以贵戚封侯　冯勤杨曽孙光武时为郎中精勤进忠赐爵闗内侯　栾巴博通经典有技术为永昌太守尝噀酒救成都之火其事奇验　晋束晰性寡欲不营赀产举孝廉茂才皆不就太康中旱为邑人请雨雨三日如注官至尚书郎　唐沈佺期举进士为脩文馆学士弟全交全寜皆有文学　郭震少有逸材为太学生常捐钱四十万助贫人之丧年十八举进士后封代国公　柏良器少有异质王奂常称额似临淮王面似颜平原后为将年二十四身经战阵六十二次以功封平原王图形凌烟阁　张万福三世明经少学骑射徳宗朝拜濠州刺史尝因阳城等论事大言曰朝廷有直臣官至左金吾将军图形凌烟阁　皇朝李继勲性质直初加检校太尉累迁至同平章事弟继偓亦武勇官至都指挥使　曹翰少为小吏从太祖太宗征伐四方皆有大功历千牛卫上将军　柳开幼警悟豪勇举进士历官诸州皆有政绩太宗以文臣有武略擢知寜邉军有着书行世　刘安世登进士第不就选从司马光学问尽心行已之要光教之以诚自不妄语始调洛州司法历台諌言事刚直时人目之为殿上虎尝自叹曰吾欲为元祐全人见司马光于地下〈舆地纪胜〉集百代功勲一日成三年五度换双旌闲来不对人论战难处长时自请行旗下可闻诛败将阵头多是用强兵当朝面受新恩去为报妖星不教生　功成谁不拥藩方富贵还须是本乡〈并王建〉汉家箫鼔空流水魏国山河半夕阳〈白乐天〉魁宿绚光临分野台星焕彩烛名都〈前人〉汉家东郡国唐代义成军日月乾坤里山河晋魏分一书褒美徳九锡赞殊勲二杰今安在西山空白云〈庞云卿〉本朝庆历二年建为北京八年始置大名府路熙寜六年省大名县为镇入元城治政和六年徙大名县治为南乐镇熙寜六年省洹水县为镇入成安熙宁五年省永济为镇入馆陶熙宁二年割博平县隶清平熙宁五年省临清为镇以宗城县入〈沿革表〉长河终岁足悲风亭古台荒半倚空惟有燕归时最早柳含㣲绿杏粘红东风杨柳杏花飞曽伴先生酒一卮前軰风流那复见小亭烟雨谩相思　沙麓百战场舄卤不敏树〈并欧阳脩〉开徳府〈倚郭一　濮阳外县六　观城　临河　清丰　卫南　朝城　南乐〉
　　镇寜军节度
　　郡号澶渊
　　郡沿革天文室壁分野禹贡冀兖二州之域春秋时地名澶渊属卫秦为东郡地汉为顿邱县地属魏郡晋为顿丘郡及魏郡地隋为东郡及武阳郡地唐置澶州又分置澶水县贞观中废州以县属魏州后复置五代晋升镇寜军本朝升为开徳府〈沿革表〉
　　县沿革濮阳古颛顼之墟曰帝丘晋徙治濮阳　观城本古之观国隋改观城县　临河以地近黄河故名清丰古顿丘地唐改为清丰县以孝子张清丰故名卫南以地在卫水之南　朝城本春秋卫国东北地唐改为朝城以县东有古庙古城故名　南乐本汉乐昌县五代唐改南乐县〈同上〉
　　形胜洪洋山在郡东南秀丽崚嶒为一郡之望　卫阳山在府东南居卫之阳　秋山在清丰县西山海经云帝喾葬于此山　淇水在临河东南绵丽太行而东入于海　澶水在清丰西伏流至古繁水城西南谓之繁泉　御井泉在府治南　放鹤池在观城境相传卫灵公养鹤之所　二贤堂在朝城县境上有臧洪陈荣祠人物上古苍颉生而神圣有四目始制文字以代结䋲之政　汉索卢放以尚书教授子弟千馀人光武徴为諌议大夫数献忠谠　成公蕳家世二千石与周馥齐名官至散骑常侍　南北朝李崇性寛厚有谋事魏为荆州刺史氐人作乱讨平之累迁徐州大都督　董徴身长七尺博通经史事魏四门小学博士教授诸王累迁光禄大夫　隋华秋家贫佣赁以养母母终负土成坟郡县以事闻旌表之　唐张公瑾贞观初为代州都督有惠政　南霁云同张巡守睢阳城陥死节　皇朝陈兴事太宗屡从征伐斩获甚众官至都指挥使　陈琰进士及第累官监察御史父丧哀毁墓上生连理枝孝感所致　赵延进从太宗讨幽州以督造战具有功迁大将军　张田登进士第以欧阳脩荐通判广信军历知数州政有贤绩常作敛忠堂绘古清刺史像日夕拜之官至龙图阁学士〈并舆地纪胜〉
　　集南星中大火将子涉清淇西林映㣲月征斾空自持碧潭去已逺瑶华折遗谁君问辽阳戍摇摇天际旗〈陈子昂〉古塔对河堧长林幽淇口〈髙适〉溟漫望云海萧条听风水　蚕农有时节田野无闲人临水狎渔商望山怀隐伦　野寺荒台晩天寒古木悲空阶有鸟迹犹似造书时〈并同上〉
　　本朝建宁四年建为北辅五年升为辅郡宣和二年罢辅郡仍隶河北东路皇祐元年省观城入濮阳四年复庆历四年徙清丰县治徳清军即县置军使隶州熙宁六年省顿邱入清丰崇宁四年以朝城南乐来隶开徳府〈沿革表〉祖帐飘扬 --（‘昜’上‘旦’之‘日’与‘一’相连）堤柳邉北来飞盖复翩翩追随不忍轻言别回首城楼没晩烟〈梅絜〉能吏于今少春令及此行英雄馀战伐犴狱寄廉平〈陈无已〉
　　沧州〈倚郭一　清池外县四　无棣　塩山　乐陵　南皮〉横海军节度
　　郡号景城
　　郡沿革天文箕尾分野禹贡冀州之域春秋战国时为燕齐二国境汉置渤海郡治浮阳东汉徙治南皮晋为渤海国宋为渤海郡后魏置沧州隋为渤海郡治阳信地后徙治清池唐改沧州天宝初改景城郡乾元初复为沧州唐末置义昌军五代梁为顺化军唐改横海军本朝省长芦入渭地〈沿革表〉
　　县沿革清池汉渤海郡地隋改为清池县　无棣本春秋无棣邑汉属渤海郡　塩山本汉髙城县隋置浮水县寻改塩山县以地有塩山故名　乐陵周时为齐北境汉为阳信县地属渤海郡隋置乐陵县　南皮本汉旧县因章武有北皮亭故此曰南皮〈同上〉
　　形胜箧山在塩山县东南四十里一名峡山　塩山在县东南以地产塩故名　汉武台在盐山县相传汉武帝所筑　燕友台在南皮县东魏文帝筑台于此以燕友故名　观台在南皮县曹操擒袁谭处　浮河在州南浮水之阳　毛河在州西南东北入海　汤通河在清池县东唐开元中开　尹吉甫墓在南皮县西三十里赵武灵王墓在州城东南有庙　隽不疑墓在南皮
　　县东南　木门城在州西北春秋魏侯弟鱄出奔晋托于木门即此　丱兮城在塩山县东北秦始皇发童男女千人至海求蓬莱仙因筑此城　五垒城在清池县西南汉宣帝封河间献王子雍为景城侯五子分居城中俗呼五垒城　盟亭在州境内燕齐二国常结盟于此　鐡狮子在州城内开元寺五代周世宗时所铸〈纪胜〉人物汉鲍宣好学汉成帝朝举孝廉为郎官至諌议大夫以直忤宰相下廷尉太学儒生救者千馀人　巴肃值窦武谋诛宦官遇害甚多肃自诣县死贾琮立碑记之　隽不疑治春秋为郡文学进退必以礼昭帝时擢京兆尹吏民敬其威信其母甚贤常教戒故不疑为吏严而不残　晋石苞雅旷有智而容仪伟丽累官大司马其子崇为脩武令有能名财业丰积室宇宏丽庖膳穷水陆之珍　南北朝李铉家素贫常春夏务农秋冬入学从李用仁受毛诗尚书北齐时迁国子博士　唐髙适𤣥宗时举有道科官至諌议大夫负气敢言权近侧目五十始学诗即工传布甚广　贾耽天宝中举明经迁汾州刺史政有异绩累官尚书同平章事耽嗜观书老益勤尤悉地里世谓淳徳有常者　皇朝索相开宝举进士释褐郓州司理叅军州有大狱千五百人相按鞫事随以白抚爱闾阎兴利革弊民甚便之　张知白同中书平章事在位重名器无毫髪之私虽贵显清约如寒士　张凝少勇武倜傥为殿前都虞𠉀善抚士卒赏赐多以犒师家无馀赀赠章徳军节度〈同上〉
　　集自叹马卿长𢃄病还嗟李广未封侯　棠梨宫里瞻龙衮细柳营前着豹裘　芳草伴人还易老落花随水亦东流山当睥睨常多雨地接潇湘畏及秋惟羡君为周柱史手持黄纸到沧州〈并李从一〉
　　本朝熙宁四年省饶安县为镇入清池政和二年改巷姑曰海清治平中徙无棣县治保顺军即县治置军使隶州熙宁二年徙乐陵治咸平郡熙寜六年省临津县入南皮〈沿革表〉解组沧溟畔携家紫翠间地临双巷胜天与两年闲茅屋静闻雨竹篱疏见山〈陈伯和〉沧城近河岁増堤防犹惧奔溢矧妄有开凿乎〈髙赋上三塘泊赋〉潇水悠悠天际来夹江古木抱山回栅中人物不满把日晏市散多苍苔九嶷巉天古云埋遥想帝子龙车回〈沈睿逹〉荒湾野水汽象古高林翠阜相回环新篁抽筒添夏影老卉乱发争春妍〈欧阳永叔〉一麾新命古三齐白首沧州愿已违轩冕从来为外物山川信美独思归长天极目无飞鸟积雪生光射落晖〈同上〉
　　冀州〈倚郭一　信都外县五　蓚　南宫　枣强　武邑衡水〉
　　郡号信都
　　州沿革天文昴毕分野禹贡冀州之域春秋晋东阳地秦属巨鹿郡汉为信都县立信都国于此景帝时改广川国后复信都国东汉名安平国后置冀州治此晋改长乐国后魏改长乐郡隋为信都郡唐改冀州寻改魏州后复旧名天宝初改信都郡乾元初复冀州治信都县本朝増置武安军〈沿革表〉
　　县沿革信都春秋时晋东阳地汉隶信都国　蓚汉脩县隋改为蓨县　南宫本汉旧县隋属冀州　𬃷强本汉旧县其地枣木强盛故名　武邑汉旧县北齐废晋置武邑县　衡水汉信都国桃县地隋属冀州〈同上〉形胜枣山在州城　武强山在武强县境内汉置县取此义　紫薇山在信都东北　洚水在州治北　百花楼在州治东　避暑亭在信都西郊　卖浆台在枣强县北相传姜太公未遇时卖浆于此　棘津城在枣强县境内左传晋荀吴率师涉自棘津即此　观津城在武邑县东南即赵国封乐毅处　扶柳城在县西即刘植据城以迎世祖处　桃城在州西北　南亭在南宫县汉光武遇大雨入此亭冯异邓禹抱薪爇火对灶燎衣即此〈舆地纪胜〉
　　人物周吕望隐东海闻文王善养老来归佐武王取天下封太师　却缺晋大夫芮之子穷居耨于野其妻馈之相敬如宾臼季见之言诸文公用为下军大夫复与之冀为采邑因以为氏　汉董仲舒为汉大儒武帝时上天人三策　南北朝苏侃少涉猎书传事南齐为冠军参军深自刻励为髙帝委用　刘兰年三十始受学遂以儒学名聚徒二百人长于左氏精博经史为儒者所宗　孟信家贫寒从孝武入朝官至陈州太守尚寛和居官清介室无馀赀　隋孙万寿幼学五经博涉子史善属文隋初拜豫章王长史有文集十三卷　唐苏定方太宗时为将有功平三国皆生执其主累迁幽州都督　孔颖逹孔子三十二世孙日记千馀言善属文累官国子祭酒纂五经正义其子志孙惠俱为司业时人美之　葛文逺博涉群书尤精春秋太宗时与十八学士之选其宗人文懿亦以儒学称时号为二葛　苏安恒武后时尝上书劝太后归政于太子且曰天下者髙祖太宗之天下非李氏不王时论称之　杜景俭性严正举明经中第为司刑丞与来俊臣同治狱时人称之曰遇杜者生遇来者死累官同平章事武后称其为真宰相　刘幽求举制科为朝邑尉尝恨桓彦范不诛武三思以为必有后患果如其言官至中书三品　田神功初为县吏后以破贼有功累迁太子太师且事亲至孝官至司徒　孔巢父孔子三十七世孙少力学荐为叅军徳宗时与李白韩凖裴政张叔明陶渑号竹溪六逸　皇朝荆嗣祖为晋州兵马钤辖嗣以应募累立战功太宗时迁都指挥使　傅思让有力善射以破契丹功四迁容州观察使　田况少卓荦有大志举进士甲科尝上治邉十四事　李浚父超有阴徳浚举进士为御史屡上言事台中称直后擢枢宻直学士〈同上〉集鱼下碧潭当镜跃鸟还青嶂拂屏飞去时未免人来往欲买严公旧钓矶〈髙适〉初年三十拜将军近代英䧺独未闻向国报恩心比石辞天作镇气凌云逆风走马貂裘卷望塞悬弧雁阵分空拥节麾从此去安西大破犬羊群〈李徳新〉赤羽千夫膳黄河十月冰横行沙漠外神速至今称〈杜甫〉燕赵悲歌士相逢剧孟家寸心言不尽前路日将斜〈钱仲文〉双旌汉飞将万里独横戈春色临闗尽黄云出塞多鼔鼙悲绝漠烽戍隔长河想到阴山路天骄已请和〈郎士元〉
　　本朝庆历八年升武安军节度皇祐四年升新河镇为县废南宫六年省新河为镇入焉熙寜元年省枣强入信都十年复置〈沿革表〉莫嫌此垒是邉州试听山河说上游帐下文书三幕府马前靴靺五诸侯王藩故社经徐国侠窟馀风解报仇四十年来民缓𢃄使君何事不轻裘〈宋子京〉地凉宜牧马塞近惯调兵为寄井泉石老来思目明〈王正美〉
　　河间府〈倚郭一　河间外县二　乐寿　东城〉
　　瀛海军节度
　　郡号河间　瀛海
　　郡沿革天文禹贡冀州之域箕尾分野春秋时为晋乐阳地战国时为燕赵齐三国之境秦为巨鹿上谷二郡地汉置河间国东汉入信都和帝时复旧后魏于乐城县立瀛州后置河间郡隋罢郡置瀛州大业初改为河间郡唐改瀛州天宝初仍为河间乾元初复为瀛州五代晋初入辽周复取之本朝升为河间府〈沿革表〉
　　县沿革河间周为唐叔封邑汉为周乡侯国魏置河间县　乐寿本隋乐城县唐改乐寿　东城在河间县本汉束州县隋置东城县〈同上〉
　　形胜瀛台在郡城东南髙五丈四望极逺其下有濠水之沠　高阳台在河间县东与瀛台相望　天王台在郡城门内上有古殿坛并像　毛公书院在河间县尊福乡祀汉毛苌下有苌墓　束州城在河间县如林乡武垣城在郡西南汉武帝初巡狩至此望气者言有
　　异女访之得赵氏以为钩弋夫人　麹义垒在河间东汉公孙瓉破黄巾遣人来此为令袁绍令麹义攻之即此　毛精垒在河间县因有毛苌宅故名〈舆地纪胜〉
　　人物汉刘辅汉宗室举孝廉擢諌议大夫成帝欲立赵倢伃为后封倢伃父为列侯辅上疏言腐木不可以为柱卑人不可以为主上怒系狱群臣救之得减死　邢颙举孝廉司徒聘之皆不就时人称之曰徳行堂堂后仕魏迁尚书仆射　南北朝马敬徳好儒术北齐时宣至都授国子助教寻升为祭酒朝廷师事之　信都芳少习算书尝集五经算事及古今乐事为书又聚浑天欹器以诸巧艺称　杨庆祖𤣥父刚并以至孝驰名庆美姿仪颇涉书记郡举孝廉庆以事养不就母有疾不解𢃄者七旬母卒哀毁骨立负土成坟北齐旌表其门隋授平阳太守卒年八十五　隋尹式博学善属文仁寿中官至汉王记室其族人正卿彦卿俱有俊才并显于世　刘善经博物洽闻历官太子舎人著述甚富卢大翼七岁日诵数千言州里号神童既长博综群书隐林虑山中授业者自逺方来其所言天文事多应验炀帝重之　唐张浚汎知书史官至度支贠外黄巢作乱僖宗召拜諌议大夫时王敬武欲臣贼浚喻以君臣大义且谓诸将曰何不共诛大盗奉迎天子敬武愧服贼平拜中书门下平章事　皇朝张昭十岁诵书数万言及长博洽经史太祖时拜吏部尚书岭南平遣使就卧疾处问献俘礼昭可否以对皆有证据时人服其该博　李璘因契丹犯邉陈友妄杀璘父及家属三人后报父仇手刄友而不遁去朝廷壮而释之　张悫元祐中进士累迁龙图阁学士都转运使髙宗为大元帅诸道勤王悫飞挽踵道闻二帝北狩极言中原不可一日无君又募民合力抗敌在朝谔谔有大臣节及卒朝廷称为古之遗直　权邦彦崇宁中以上舎登第累官签枢宻院事尝献十议以图中兴著书十卷号瀛海残编集王子賔仙去飘飖跨鹤飞徒闻沧海变不见白云归〈宋延清〉鸟归沙有迹帆过浪无痕〈同上〉仓卒滹沱渡如何便合冰非干权济事天佐汉中兴〈尧䧺〉我恨身不翼飞腾上蓬瀛〈封回〉烟霞壁立水溶溶路转崖回旦暮中㶉𪆟畏人沉涧底山羊投石挂岩松〈薛陶臣〉星河似向檐前落鼔角惊从地底回〈元㣲之〉夜乆潮侵岸天寒月近城〈常建〉绕郭烟岚新雨后满山楼阁上灯初人声晓动千门辟海色霄涵万象虚〈元㣲之〉浮槎万里过沧溟遍礼名山适性灵深夜降龙潭水黒新秋放鹤野田青〈刘梦得〉沙村好处多逢寺山叶红时觉胜春〈同上〉层城𣺌𣺌人伤别芳草凄凄客倦游平乐旧欢收不得更凭飞梦到瀛洲〈胡宿〉北登渤海岛回首秦东门谁尸造物功凿此天池源秦帝曾经此登临异飞翻扬 --（‘昜’上‘旦’之‘日’与‘一’相连）旌百神㑹望日群山奔徐福意何成羡门徒空言惟见石桥足千年潮水痕〈贺兰进明〉
　　本朝至道二年以高阳隶顺安军太平兴国元年改名高阳闗庆历八年始置高阳闗路安抚使大观二年升为府赐军额〈沿革表〉夙有沧洲趣云扃梦㡬回临深疑地尽望逺觉天开月涌冰轮出涛翻雪阵来无机同海客鸥鸟莫相猜〈吴彦高〉潮蹙三山岛烟横万里沙蜃楼春作市鼍鼔暮催衙一曲水仙操片帆渔父家〈同上〉
　　博州〈倚郭一　聊城外县三　髙唐　堂邑　博平〉
　　博平郡防御
　　郡号博平
　　州沿革天文禹贡兖州之域危室分野春秋时齐西鄙聊摄地战国为魏齐赵三国之境秦汉为东郡地曹魏隶平原郡晋因之刘宋尝置魏郡后魏置南冀州及平原郡治聊城未几州废隋初郡废后置博州太业初州废唐初复置天宝初改博平郡乾元初复为博州〈沿革表〉县沿革聊城本春秋时聊摄地秦置聊城县属东郡汉因之魏晋俱属平原郡北齐改属济州隋初属平原郡寻于此置博州唐为博州治五代周省武水县入焉髙唐本春秋齐之髙唐邑汉始置县属平原郡唐改为髙唐县属博州　堂邑本汉发干清二县地属东郡隋时于此置堂邑县　博平本齐博陵邑汉为博平县〈同上〉形胜茌山在州东汉茌平县治　㑹通河在州东南漯河在髙唐县西　鸣犊河在髙唐南汉河决于鸣犊即此　玉环井在聊城县西南井中有白石如玉凿其中浑然有井甃　望岳楼在郡东北可登以望岱岳四知堂在堂邑县治　绿云亭在郡西北　晋文公台在博平地相𫝊晋文公自狄奔齐桓公以女妻之即此东方𦍤庙在髙唐县北　郑元操祠在堂邑治　高
　　阳氏陵墓在郡西北陵前有圣水井旱祷雨即应　燕子塜在博平县东汉吴王及七国反齐王不同谋而被杀后有燕子衔𭰖置塜上故名　㣲子城在县北相传㣲子常封于此　古聊城在本县西北昔燕既㧞聊城田单攻之不下鲁仲连射书以谕其将乃自杀即此麒麟碣在郡学内载乡贤淳于髡等三十人赞取汉麒麟阁意而名〈舆地纪胜〉
　　人物汉刘瓆太原太守常以直言坐罪陈蕃上疏力救不免天下冤之　三国华歆性清介事魏为御史累迁太尉朝廷所赐悉以赈亲族而清贫自守　晋王鉴少以文笔著称初为琅琊国侍郎拜驸马与弟涛及弟子戭并有才名　刘寔好学博通今古以世多进趋乃谦逊著崇让论以矫之累官太𫝊以列侯就第赐几杖不朝　刘智寔之弟有兄风少贫窭每负薪自给诵读不辍仕为颖川太守迁至尚书太常著述行世　南北朝刘昭幼清警既长勤学属文事梁卒于剡令所著有后汉等书百馀卷子刘绦亦好学位尚书　唐崔元略登进士第官至节度使弟元式中书门下平章事　张镐魁梧有大志仕至中书侍郎同平章事廉介不殖赀产论议有体天下称为旧徳云　崔贤素有髙志造诣深逺尤善诗歌初擢进士又中宏词科迁侍御史特立风采官至秘书监　皇朝昝居润性明敏有节概仕检校太尉　张逊初辅左班殿直从征太原迁副使官至枢宻子敏中次子虚中俱为显秩　廉公谔为莱芜令民歌曰甑釡生尘鱼境内安以乐昔闻范史云今见廉公谔累官司农少卿　刘谦曽祖直以淳厚闻有盗其衣者既得亦不问谦为保定军节度使尝上言邉城早寒请六月给冬衣后以为例　孙奭幼师里中王辙辙门人数百皆从奭问经以九经及第为莒县主簿累官龙图阁待制时上好天书奭曰天何言哉岂有书也上优容之〈同上〉
　　集新花临御陌春色起天园河间献某语斯道愧能论香浮𣡸金酒烟绕凤凰樽㣲风飏清管轻雨发陈根
　　〈并梁孝元〉吾家青萍剑操割有馀闲往来紏二邑此去何时还鞍马月桥南光辉岐路间贤豪相追随却到栖霞山〈李白〉津头却望后湖岸别处已隔东山云〈独孤至之〉
　　本朝淳化三年河决移治于孝武渡熙寜二年割明灵砦隶博州〈沿革表〉早发东阿县暮宿髙唐州哲人逹㡬㣲志士懐隐忧山河已历历天地空悠悠〈文天祥〉髙唐不是那髙唐风物由来各异乡若向此中望云雨只应愁杀椘襄王〈黄夷仲口占戏髙唐令〉野桥西望见髙唐城上依稀塔影长方朔古碑堆蔓草晋文遗庙废残阳依依逺树秋烟㫁漠漠平沙故垒荒〈米与诚〉
　　棣州〈倚郭一　厌次外县二　商河　阳信〉
　　郡号乐安
　　州沿革天文危分野禹贡青州之域秦为齐郡地汉为平原渤海二郡地三国魏分置乐陵郡晋为乐安乐陵二国地隋置棣州治阳信县后罢唐复置乐陵天宝改为乐安郡乾元初复为州五代梁徙治东南本朝复徙于此〈沿革表〉
　　县沿革厌次本棣州地属乐陵唐又移治厌次后省厌次入乐安州　商河本汉县属平原郡又为后魏千乘郡隰沃县地北齐省隰沃入商河后废隋复置商河县阳信本汉县属渤海郡本朝属棣州〈同上〉
　　形胜谢恩台在州南二里　千乘城在阳信县西　博昌城在阳信县　瑗城在阳信县亦名连城王莾更名东顺亭　马岭城在阳信东南北魏移厌次于此　黄巾寨在阳信东北曹操领兖州刺史追黄巾精兵三十万屯此地故名　狼邱冢在阳信东南相𫝊薛仁贵征东时憩此野火将燃有一狼以身取水展草火至而熄富平城在阳信东南汉张延寿锡封之邑　广野轩
　　在州东南隅　廉颇墓在州境上有祠　蔺相如墓在阳信县东　商河在县南　索河在州南淤为平壤民获桑麻之利〈舆地纪胜〉
　　人物唐任敬臣五岁丧母哀毁过制七岁问父英曰若何可报母英曰扬 --（‘昜’上‘旦’之‘日’与‘一’相连）名显亲乃刻志从学十六举秀才又三年举孝廉授正字父亡数痛绝继母曰儿不胜丧谓孝可乎敬臣勉进𫗴粥累官𢎞文馆学士　五代李愚好学善属文梁时举进士宏词科后仕唐拜翰林学士从郭崇韬伐蜀有功累迁中书侍郎同平章事愚为相欲遵古法以创礼请颁六典示百司作乡饮酒礼　皇朝张令铎少贫勇力太祖时迁都虞𠉀征李筠有功为震寜军节度使太祖弟光美娶其女自谓从军三十年大小四十战未尝妄杀一人　张凝少武勇太宗在藩邸闻其名以为天䧺军都监真宗时率兵击契丹为贼所执其子昭逺从行即单骑突入阵中掖凝以出左右披靡累迁灵州安抚使大破契丹〈同上〉
　　集日之升也浴海而丽天岳之峻也切汉而临邉登髙者以致九霄之上爱景者欲在万人之先　千嵓瑞色思效祗以凝升万壑春云欲入封而空上〈并丁春泽赋〉水入北湖去舟从南浦回遥看鸡山转却似送人来〈李白〉野亭逼湖水歇马髙林间鼍吼风披浪鱼跳日映山〈杜甫〉本朝建隆二年升为团练又为防御大中祥符八年移治阳信县界〈沿革表〉城隅荒僻地潇洒一时虚雅有林泉乐闲同郊野居小园春自好幽径客来疏不学樊迟稼虞卿喜著书〈张之才〉杨桞巧含烟景合芙蓉争𢃄露华开城头山色相围坐眼底波声四面来　湖面平随水面长碧天垂影入清光一川风露荷花晓六月蓬瀛蒸坐凉〈并曽子固〉春阴桞絮不能飞雨足蒲芽绿正肥〈赵孟𫖯〉
　　莫州〈倚郭一　任丘〉
　　郡号文安
　　州沿革天文箕尾分野禹贡冀州之域汉为鄚县隋属瀛州唐置鄚州改鄚为莫本朝因之〈沿革表〉
　　县沿革任丘本汉鄚州地属涿郡汉平帝使中郎将任丘城此因名任丘县〈沿革表〉
　　形胜白马峰在州境其状如马　桂岩在任丘县境岩多桂木　濡水在鄚州西左传齐侯伐燕盟于濡水即此　𣸦水在任丘县西　易水在任丘西西流合滹沱而逹于海　掘鲤淀在任丘东南唐志言鄚州有九十九淀此其一也　长丰渠在任丘县西北渠可溉田鱼君陂在任丘县境开元中县令鱼思贤开故名　虞丘台在任丘县北相传汉吾丘寿王读书于此吾虞声相近故讹为虞丘云　长桑君庙在州城东即扁鹊师扁鹊庙在长桑君庙西　颛顼城在州东北即颛顼
　　所造　谒城在任丘南汉桓帝崩太后使窦武迎灵帝群臣谒于此故名　高廓城在鄚州西南二十六里汉宣帝封河间献王子⿰为高廓侯即此　长丰城在任丘北六十里本秦汉利丰县北齐废唐复置因县北有长丰故名　扁鹊故宅在鄚州东门外有药王祖业庄神臼在任丘南三十里邢子昂三郡志臼受一石二
　　斗晋有沙门移于寺经宿血满其中移于旧所复净如洗〈舆地纪胜〉
　　人物汉张敏鄚人少好学举孝廉四迁尚书多所建明张超鄚人有文行汉灵帝时从车骑将军朱隽讨黄
　　巾有功为别部司马著赋颂笺檄等文又善草书世多宝之　三国张郃鄚人为魏偏将军立功颇多封都乡侯　南北朝邢祐鄚人少有学知名于时仕魏至成平侯子产举秀才除著作郎从子蚪尚书殿中郎蚪有二子臧为乐安内史有吏政召为黄门侍郎　张羡鄚人好学仕周累官司成大夫甚为当时所重　黎景熙鄚州人性强记以学行闻仕周拜著作郎仪同三司　隋张煚羡子好学有父风仕周历膳部大夫进爵为伯皇朝邢昺鄚人应九经擢上第历官刑部尚书〈同上〉集渚烟空翠合滩月碎江流澧浦无芳草沧波有钓舟山晚云和雪汀寒月映霜由来濯缨处渔父爱沧浪
　　〈并皇甫茂政〉一官成白首万里寄沧州乆被浮名累能无愧海鸥〈刘文房〉坐歇青松晩行吟白日长人烟隔水见草气入林香〈皇甫茂政〉空城流水在荒驿旧村稀秋日平原上虫鸣桑叶飞〈李从一〉位高汤左相权总汉诸侯不改周南化仍分赵北忧双旌过易水千骑入幽州塞草连天暮邉风动地秋无因陪逺道结束佩吴钩〈皇甫茂政〉
　　本朝丰寜六年省长丰县镇又省鄚县入任邱元祐二年复鄚县寻罢又为镇〈沿革表〉潮声半夜来寒渚夜色深秋照旧窗〈刘贡父〉一峰孤起势崔巍秀色拖蓝入酒杯灵药已从清路得平湖尝泛宿云回翰林明月舟中过司马虚亭竹外开我亦退公思蜡屐㑹看归路野人来〈曾巩〉
　　雄州〈倚郭一　归信外县一　容城〉
　　郡号易阳
　　州沿革天文尾箕兼昴毕分野禹贡冀州之域本汉易县属涿郡后汉属河间国晋改为易城县后魏属上谷郡北齐省入鄚县隋属河间郡唐初于此置北义州贞观六年州废八年复置归义县属州五代初置瓦桥闗周为雄州本朝因之〈沿革表〉
　　县沿革归信周时雄州地本朝置归信县　容城汉旧县属涿郡东汉省唐初名容城〈同上〉
　　形胜大雄山在州西高峙数十丈　小䧺山在大䧺山左多奇峰有甘泉出焉　雄河在归信县南东入海均乐亭在州治旧名望山亭　瓦桥闗在州境为三闗之一　三台城在容城县境昔燕魏分易水为戒筑三台以耀武　亚谷城在归信县西汉景帝封降王卢它为亚谷侯即此　易京城在州境南临水汉公孙瓉所筑人物南北朝陈奇魏人少孤奉母至孝博通经史尤精于易常非郑𤣥马融解经失㫖后补秘书高允称其非凡学可及　皇朝赵信归信人景徳中为隰州兵马累功迁龙神四厢都指挥使历知数州刚强自负喜谋轻财众乐为用　赵珣信之子工骑射仕至显官　赵瑜珣之弟与兄齐名亦至显官　赵璞瑜之弟亦英伟知名当世〈并舆地纪胜〉
　　集北地寒应苦南庭戍不归雨雪闗山暗风霜草木稀〈皇甫茂政〉登高望燕代日夕生夏云司徒拥精甲誓将除国氛〈韦应物〉易水南邉是白沟北人为界海东头〈前人〉虽无壮士节与世亦殊伦髙盼邈四海豪右何足陈〈左太冲〉东逾辽海北滹沱星象风云喜色和紫气闗临天地阔黄金台贮俊贤多〈杜甫〉
　　本朝政和三年赐郡名曰易阳建隆四年复置阳城〈沿革表〉古闗衰柳聚寒鸦驻马城头日影斜犹去西楼二千里行人到此莫思家〈欧阳脩〉马头今日过中都到得䧺州更有书道路莫愁音问少天寒沙漠雁全疏〈彭汝砺〉济曲笛声出禁墙邉城一听醉千觞明朝便是南归客已觉身依日月傍〈沈文通〉客行相聚且一醉不见越人空古邱〈曽子固〉
　　霸州〈倚郭一　文安外县一　大城〉
　　郡号永清
　　州沿革天文箕尾分野禹贡冀州之域本秦上谷郡地汉属渤海郡后汉属广阳郡晋属章武国隋初属瀛州后属涿郡唐属幽州后改为永清县即益津闗也后周克复益津闗始置霸州〈沿革表〉
　　县沿革文安汉旧县唐属霸州　大城汉东平舒县五代周属霸州〈同上〉
　　形胜莫金山在州城东南　南山在州城东其山乔松脩竹周匝十数里内有台榭为一郡之望　雁头山在州城东南　巨马河在州南自直沽入于海　文安潭在县北髙桥淀在霸州东周延三十里　安信城左州东古为峪口闗　圻城在州东杨彦朗屯兵于此以拒契丹　广陵城在文安县西北〈舆地纪胜〉
　　人物汉周堪宣帝时论经石渠惟堪最高元帝时与萧望之并领尚书以师傅见尊重后迁太子太傅　南北朝周惠逹文安人后周文帝时进爵为公兼尚书仆射谦退下人喜㧞良士当时重之　皇朝张晖大城人太祖时从征泽潞并蜀躬抚士卒人忘其劳〈同上〉
　　集雨露从邉起旌旗上陇遥暮天沙漠漠空碛马萧萧塞路随河水闗城外柳条和戎先罢战知胜霍嫖姚〈皇甫孝常〉云静妖星落秋高塞马肥据鞍雄剑动摇笔羽书飞方期成献凯歌舞共春晖〈杜必简〉五原烽火急六郡羽书催冰状飞狐冷霜浓𠉀雁哀〈沈佺期〉将军朝受钺战士夜衔枚紫塞金河里葱山鐡勒隈〈同上〉燕郊芳岁晚残雪动邉城露重宝刀湿沙虚金鼔鸣〈崔颢〉
　　本朝政和三年赐郡曰永清景祐二年废永清入文安元丰四年割鹿角砦隶信安军政和三年改刘家窝砦曰安平阿翁曰仁孝雁头曰和寜喜涡曰喜安〈沿革表〉重闗深锁白云收天际诸峰黛色流北枕龙沙通绝漠南临凤阙壮神州　烟生睥睨千岩晓露湿芙蓉万壑秋王气自应成五彩龙文长傍日光浮〈并曽棨〉乱山环合疑无路小径萦回长傍溪〈苏子瞻〉
　　徳州〈倚郭一　安徳外县一　平原〉
　　郡号平原
　　州沿革天文危分野禹贡青州之域本齐郡地汉析置平原郡治平原县东汉晋魏俱为平原国后魏改为郡又置安徳郡隋置徳州属平原郡唐置徳州寻改平原郡乾元初复为徳州治安徳县五代晋移治长河县本朝移治安徳〈沿革表〉
　　县沿革安徳本夏鬲侯国汉为平昌县唐改为徳安本朝省为安徳　平原汉置县为平原郡治晋属平原国后魏徙置聊城而以县属清州寻属安徳郡又改属徳州〈同上〉
　　形胜望逺台在平原县平原岭可望百馀里　安徳城在徳州境汉所置　卫河在州城西经河间界入海　广川楼在州境内　陈公堤在州东南北底大海　董子读书台在徳州境内　基山在安徳西二十里　笃马河在州城东　龙泉井在安徳县寺内其水甘㓗虽大旱不竭　黒水潭在安徳县西望之其水如黛上有龙王庙　长魁台在安徳县东　观莲台在安徳西相𫝊昔刘闗张至此见池莲盛开筑台起楼　东方𦍤画像赞在平原县治内晋夏侯湛撰唐颜真卿书〈纪胜〉
　　人物汉东方𦍤平原人武帝时上书称㫖待诏金马门迁大中大夫给事中　高诩平原人世𫝊鲁诗以清操知名光武徴拜大司农　成翊世平原人好学明道术除尚书正色立朝百寮敬惮　三国管辂平原人明周易精天文每言辄应　晋刘寔平原人博通古今累官吏部郎叅相国军事　南北朝刘杳平原人伯怀珍父怀慰皆至显宦杳博综群书事梁官至尚书左丞著书甚多　明亮平原人有识干仕魏迁阳平太守清白爱人甚有惠政　皇朝张雍安徳人开宝中进士累官右諌议大夫尚书右丞莅事勤恪集㑹賔座粝食而已单煦平原人举进士历数州皆有政绩累迁光禄卿〈同上〉集柴门岂㫁施行马鲁酒那堪醉近臣赖有军中遗令在犹将谈笑对风尘〈鲍子慎〉秋日平原路虫鸣桑叶飞〈李从一〉江涵秋影雁初飞与客携壶上翠㣲尘世难逢开口笑菊花湏插满头归〈杜牧之〉古往今来只如此牛山何必泪沾衣　天接海门秋水色烟笼隋苑暮钟声〈同上〉本朝景祐二年废安陵县入将陵又后割属永静军熙寜六年省徳平县为镇入安徳〈沿革表〉柳摇楚馆牵新恨花落吴宫忆旧游渇想和羮梅已熟饥思进饭麦初收〈汪水云〉青徐气接川原秀常碣风连草木薫〈曽子固〉平原太守颜真卿长安天子不知名一朝渔阳动鼓𥀷大河以北无坚城君家兄弟奋戈起一十七郡连夏盟〈文天祥〉公死于今六百年精忠赫赫雷行天〈同上〉
　　濵州〈倚郭一　渤海外县一　招安〉
　　郡号渤海
　　州沿革天文危分野禹贡青州之域春秋时齐地晋属乐陵国隋属渤海郡唐属乐安郡五代唐置榷盐务汉改赡国军周改滨州治渤海县〈沿革表〉
　　县沿革渤海本汉之湿沃县地隋废县置永利镇唐置渤海县　招安亦汉湿沃县地唐置渤海县本朝改为招安县〈同上〉
　　形胜东海在州及渤海招安境　秦台在州东北高八丈周回二百步秦始皇东游筑此以望海　茅焦台在州治东焦事秦以諌显　乆山在招安县东北七十里秦始皇筑以镇海〈舆地纪胜〉
　　人物秦公晰哀齐人不仕家臣孔子贤之　茅蕉始皇时直諌迁太后于雍始皇悟子母复合如初　皇朝胡旦渤海人少有俊才太宗时举进士累官秘书少监刘𫎇渤海人耻为辞赋后举遗逸试第一知胡阳县时行免役法即投劾而去门人称为正思先生〈同上〉
　　集珠宝之光以明尘霾之杂不处〈桞宗元东海歌〉九天之云下垂四海之水皆立〈杜甫赋〉海神来过恶风回浪打天门石壁开〈李白诗〉
　　本朝大观二年赐渤海郡名祥符五年废蒲台县庆历三年升招安镇为县熙宁六年省为镇入渤海元丰二年复为县〈沿革表〉云破孤峰出潮平两浆飞东溟看月上西渡认僧归　鱼龙临海窟鸡犬隔淮圻草色迷千古波声荡四围　废兴怀霸业融结想天机浩浩群流㑹沉沉百怪依〈并晁君成〉横风吹雨入楼斜壮观应湏好句夸雨过潮平江海碧电光时掣紫金蛇〈苏东坡〉
　　恩州〈倚郭一　清河外县二　武城　历亭〉
　　永平军节度　周为防御
　　郡号清河
　　州沿革天文胃昴毕分野禹贡兖冀二州之域春秋时属齐其后属晋七国时属赵秦为巨鹿郡汉分置清河郡后汉为清河国晋因之后魏北齐并为清河郡后周兼置贝州隋初郡废炀帝初复置清河郡而废州唐为清河郡属河北道本朝因之〈沿革表〉
　　县沿革清河汉县唐属贝州天宝元年改州为清河郡县仍属焉　武城本七国时赵封平原君地　历亭隋开皇十六年置属清河郡〈同上〉
　　形胜西山在州西四十里　津期在州南二十里溢涸无常不通舟楫　弦歌台在武城县西上有子游祠阴山在州境林木深阻　孙伏伽墓在武城东北　鄃城属清河在夏津县界汉封吕陀栾布为鄃侯即此四女树在州西北五十里有古槐俗传四女同植〈舆地纪胜〉人物澹台灭明武城人子游称其行不由径非公事不见邑宰　汉赵苞东武城人灵帝时为辽西大守遣使迎母及妻子道值鲜卑劫质苞率众御之寇出母以示母曰毋亏忠义苞遂力战母妻为贼所害及葬母讫苞曰食禄而避难非忠也杀母以全义非孝也遂呕血死崔琰东武城人少朴讷好击剑年三十九乃从郑𤣥
　　学初从袁绍寻归曹操为尚书　三国崔林武城人为政多推诚存大体仕魏为幽州刺史迁至司空　南北朝崔宏东武城人林六世孙少有俊才号冀州神童崔浩宏子博极群书识天文历官著作郎　崔逞琰五世孙好学有文才仕慕容𬀩补著作郎　崔彧逞曽孙善医术性仁恕官至冀州别驾　崔休逞𤣥孙公平清洁甚得时誉仕魏历幽青二州刺史以清白著称　张彛东武城人性公强有风概历覧经史仕魏散骑常侍后为安西将军　崔亮琰之后为吏部尚书奏为格制以停解日月为㫁后世贤愚同滞自亮始　崔光清河鄃人好学昼耕夜诵仕魏为中书博士撰国书孝文称其才曰浩浩如黄河东注今日之文宗也　崔鸿光从子博综经史官至平州刺史　崔灵恩武城人编习五经尤精三礼三传为国子博士授徒数百儒者论天执浑盖之说恩立义以浑盖为一　张晏之彛之孙仕北齐官至刺史百姓为制清徳颂以扬 --（‘昜’上‘旦’之‘日’与‘一’相连）之　唐孙伏伽武城人武徳初上言三事髙祖为侍御史太宗时累迁大理少卿　崔隠甫以廉洁自守累官刑部尚书　崔群累官吏部尚书　崔邠三世同居累官吏部尚书其弟郾郇郸郾中进士第官礼部尚书郸中进士第文宗末同平章事宣宗为一门孝友题其斋居曰徳星堂　皇朝田祚清河人十世同居　张美清河人事周世宗为枢宻承㫖因征淮南有功升左骁卫上将军〈同上〉
　　集鲁客多归兴居人怅别情雨馀衫袖冷风惹马蹄轻〈韩雄〉余亦东𫎇客怜君如弟兄醉眠秋共被携手月同行入门髙兴发侍立小童清落景开寒杵屯云对古城不愿论簪笏悠悠沧海情〈并杜甫〉
　　本朝初为节度庆历八年改州名罢节度端拱元年徙治清河治永寜镇淳化五年徙今治熙寜四年省清阳县入焉至和元年废漳县入历亭〈沿革表〉释褐来城武始知为政难每签逃户状羞作字人官〈王禹偁〉古砌绿苔遍荒城草木寒　拂榻惊巢燕陈书起蚁蛾〈并同上〉
　　永静军〈倚郭一　东光外县二　将陵　阜城〉
　　郡号景州
　　军县沿革天文箕尾分野禹贡冀州之域本汉景城侯国后置渤海郡隋开皇初废唐复置观州治弓髙贞观中州废贞元初始置景州再废复置东光县五代周改定逺军本朝改永静军　东光本汉旧县属渤海郡后魏徙渤海郡治此隋初郡废置州大业州罢属平原郡以安陵县省入唐属沧州贞元初改属景州五代周以弓髙县省入本朝入永静军治　将陵本隋旧县属平原郡唐属徳州本朝属景州　阜城汉旧县属渤海郡本朝改名阜城〈沿革表〉
　　形胜卢师谷在郡东　天胎山在东光县南临靳河刘麟河在阜城县北因伪齐刘豫子麟为名　胡卢河在阜城县西北即衡漳之别名有王莽故河在　永济渠在东光西其深莫测　千顷洼在郡东凡河决即导入此渠民免水患　董子书院在郡广川镇祀董仲舒华阳亭在阜城相𫝊晋嵇康尝学琴于此　胡苏亭
　　在东光境以古河为名　广川台在郡治东髙三丈上有董子祠　周亚夫庙在郡西亚夫封条侯即此地弓髙城在郡东北汉封韩増为龙额侯今有龙额村即此　简子城在阜城县东赵蕳子所筑　澹台故居在故城县西　董家里在郡西即仲舒下帷读书处〈舆地纪胜〉人物汉董仲舒治春秋三年不窥园度越诸子为汉醇儒　隋公孙景茂阜城人博涉书史时称书库迁西州刺史教化大行吏民思之　刘炫郡人闭户读书十年不出奉敕同脩国史旋直门下省　唐袁恕巳东光人历官司刑少卿与诛二张以功封郡王其孙袁髙擢进士为给事中论卢杞当国朝廷壮之　王晙郡人明经擢第除殿中侍御史授桂川都督　皇朝周萤郡人习知水利累官杭州都监迁知枢宻院学士　刘挚东光人登进士第为御史神宗朝上书请辨君子小人又论常平免役法十害官至中书舎人　刘甲挚之子举进士累迁国史编脩后拜宝谟阁学士昼之所为夜必书之名曰自鉴〈同上〉
　　集亲友送予迈挥泪广川阴抚膺解携手永叹结遗音吴岫雨来溪鸟浴楚江云暗岭猿吟〈并陆士衡〉野人寜忆
　　沧洲畔㑹待吹嘘定至音〈许用晦〉
　　本朝太平兴国六年以军直属京淳化元年以冀州阜城来属景徳元年改军名景祐元年移将陵于长河镇嘉祐八年省阜城为镇入东光熙寜十年复为县〈沿革表〉瀛洲归去琅玕长月朗风薫十二楼〈汪水云〉霜散月明谁㸃缀天容海色本澄清〈苏轼〉






　　记纂渊海卷二十
<子部,类书类,记纂渊海>

钦定四库全书
　　记纂渊海卷二十一　　　宋　潘自牧　撰郡县部
　　河北西路
　　真定府〈倚郭一　真定外县八　藁城　栾城　元氏　井陉　获鹿　平山　行唐　灵寿〉
　　天威军
　　郡号常山
　　郡沿革天文昴毕分野禹贡冀州之域周为并州地春秋为鲜虞国战国属赵秦为巨鹿郡地汉初置恒山郡后避讳改曰常山武帝置真定国常山属焉东汉建武间并真定属常山国魏复为郡晋因之治真定后魏移治真定又复移治安乐垒后周于郡置恒山隋废郡存州大业间省州以县属高阳郡唐复置恒州开元间改恒州郡置大都督府元和中改镇州后升成徳军节度五代时梁改武顺军唐复成徳军后又为镇州晋改顺徳军汉复成徳军周改为镇州本朝为真定府成徳军节度〈沿革表〉
　　县沿革真定本战国楚之东垣邑汉改为真定县属常山郡　藳城汉旧县属真定国本朝因之　栾城本春秋晋栾武子封邑东汉置栾城县　元氏本赵公子元之封邑汉置元氏县属常山郡　井陉汉旧县属常山郡　获鹿本战国赵之石邑唐改名获鹿隶恒州　平山本春秋晋之蒲邑唐改为平山县属恒州　行唐隋割真定地置行唐县汉属常山国　灵寿本战国时中山国地汉置灵寿县〈同上〉
　　形胜抱犊山在府西南昔韩信伐赵持赤帜登山而望即此　横山在真定县南　剑山在井陉县东其形似剑　云凤山在井陉东北　神山在井陉县东　射挅山在井陉县东南秦将王剪伐赵下井陉于此射挅苍岩山在井陉县东上有海山龙堂　西屏山在获鹿县西高耸为一郡奇景　神岩山在元氏西南　无极山在元氏县西有汉时碑　封龙山在元氏西北　楸山在灵寿县西北上多楸树　东林山在平山县北上有千佛堂　玉女山在行唐县北　试剑石在元氏县境唐郭元振得宝剑即此　滹沱河在武城南为九河第一流　天寜阁在府治东高一百三十尺中有铜铸观音像　栾武台在栾城县境晋大夫栾武子所筑白鹿台在平山县西汉武帝登此有白鹿至故名　淮阴侯庙在获鹿县西　王滹南祠在藁城县学董王赵三氏勲阀子弟祀其师王若虚　麦饭亭在滹沱河冯异进麦饭于光武即此〈舆地纪胜〉
　　人物周郤縠行唐人悦礼乐敦诗书常为晋文公将中军　列国乐毅灵寿人燕昭王以为亚卿伐齐下七十馀城　汉李左车行唐人韩信用其策下燕齐诸城田叔井陉人常荐孟舒朝廷称其知人　三国赵云真定人为汉昭烈将累树奇功封永昌亭侯　南北朝张雕武中山人通五经尤明三𫝊弟子就业者以百数事北齐迁平原太守　隋李知本元氏人博学性孝友子孙百数庭无间言大业末盗贼过闾不入相戒曰无犯义门　唐倪若水藳城人擢进士尝为汴州刺史政尚清净累官尚书右丞　刘禹锡中山人擢进士宏词科累官集贤直学士　刘栖楚真定人累官右拾遗常諌敬宗游畋碎首玉阶帝为动容　皇朝髙怀徳常山人从太祖征泽潞及扬州以功封冀国公　曹彬灵寿人太祖命为都监伐蜀回囊中惟图书而已及下江南不妄杀一人以功封鲁国公　曹璨彬长子习知韬略屡战有功授同平章事　曹玮彬第三子沉勇有谋通春秋三𫝊年十九举措老成累立战功为都指挥使　贾昌朝获鹿人登进士为崇政殿说书拜中书门下平章事〈同上〉
　　集光武经营业未兴王郎兵革暂凭陵须知后汉功臣力不及滹沱一片冰　肃气闗河暮屯烟部落晴旗彩秋烧去甲色夜光横〈石曼卿〉吾闻中山相乃属放麑翁孤兽犹不忍况以奉君终〈陈伯玉〉士喜击中鼔虏疑闻后钲无私乃时雨不杀是天声〈石曼卿赠曹彬〉寒逾博望塞春燕隗嚣城外使戎心伏旁资帝道平〈同上〉
　　本朝开宝六年废九门石邑二县端拱初以鼓城隶祁州淳化九年以束鹿隶深州庆历八年初置真定府路安抚使统真定府磁相邢赵洺六州熙寜六年省井陉入获鹿平山八年复置徙治天武军即县治置军使隶府有天威军小作口王家谷二砦熙寜六年省灵寿为镇入行唐八年复冇赤陉飞吴二砦〈沿革表〉万人背水亦书意独驱市人收万全〈黄鲁直〉君不见滹沱流澌车折轴公孙仓皇送豆粥湿薪破灶自燎衣饥时顿解刘文叔身经戎马心逾壮天入风霜气更豪横槊赋诗男子
　　事征西谁为谢诸曹〈并东坡〉夷门一把平安火定遂恒山𠉀骑来〈李长源〉破赵降燕汉业成兔亡良犬日图烹功盖一时诚不灭恨埋千古欲谁明〈韩稚圭〉
　　相州〈倚郭一　安阳外县三　汤阴　临章　林虑〉
　　郡号邺郡
　　州沿革天文室壁分野禹贡冀州之域商河亶甲居相即此春秋为晋之东阳地战国为魏之邺地秦为上党邯郸二郡地汉置魏郡治邺东汉末冀州徙治邺魏曹操受封于此后称为邺都晋仍为魏郡属冀州后赵石虎前燕慕容隽并都之后魏于此置相州东魏静帝徙都之改曰司州北齐武帝又都之改为清都尹后周复改为相州及魏郡治安阳隋初置郡为相州大业初复改魏郡唐为相州天宝初改邺郡乾元初复为相州五代梁置昭徳军节度晋改彰徳军本朝复相州属河北道县沿革安阳本纣都之地左传羛阳即此秦更名安阳汤阴古羑里地战国为魏汤阴地汉置汤阴县　临
　　漳县本邺地魏文侯始封于此晋改为临漳县　林虑县本汉隆虑县属河北郡后汉改林虑县〈沿革表〉
　　形胜韩陵山在郡东北魏高欢破尔朱荣于此　𫎇赉山在郡西南魏孝文帝迁洛阳颁赉众臣因名　龙山在郡西魏都𫝊虎涧龙山即此　铜山在安阳西北山旧产铜　鲁山在安阳西北相传春秋时鲁般居其下髙望山在安阳西北　飞凤山在汤阴县西其形似凤浅山在汤阴县西南与太行山相接　鹤山在汤阴
　　县西昔有双鹤栖其上　东崓山在临漳西南东魏高澄于此凿池以为游玩之所　太行山在林虑县西群山一带为中州巨镇　黄华山在林虑西上有仙人楼玉女台鲁般门下有黄华谷瀑布泉　隆虑山在林虑西北有奇景　玉泉山在林虑西南有泉清㓗如玉将军山在林虑西南昔齐侯伐晋驻兵于此　龙井昔晋孙登常医病龙即痊龙穿此井以报登　㧞剑泉在郡西韩琦以剑插地泉水涌出　九华宫在临漳县西后赵石虎所建　紫陌宫　披云楼　逍遥楼　玳瑁楼俱在临漳县治皆石虎所建　昼锦堂在郡治北韩琦以宰相判乡郡建于居地欧阳修记蔡襄碑尚存忘机堂醉白堂俱在府治　双桂堂在汤阴县　㑹盟亭在洹水上　狎鸥亭观鱼亭俱在忘机堂前　广脊亭在府治东　乐山亭在林虑西登此亭以望西山历历可指　五松亭在林虑县西　铜雀台在临漳西曹操所筑中悬大铜雀高一丈五尺其瓦可以为砚　尧庙在府城　汤庙在林虑县　文王庙在汤阴县　张骞庙　岳飞庙　扁鹊墓俱在汤阴县　曹操疑塜在讲武城外　太甲旧都在郡西南　羑里在汤阴县魏徴宅在安阳县　浣衣里在汤阴县境晋嵇绍血溅御衣在此浣之〈舆地纪胜〉
　　人物汉霍谞邺人为北海相常言梁冀専权桓帝嘉其忠焉　魏桓安阳人朝廷召之不应举世称高之　杜乔林虑人少举孝廉迁南郡太守东海相梁冀専权正色不挠卒为所害　晋邵续安阳人博覧经史初为成都王叅军后为乐陵太守累官冀州刺史　南北朝孔伯恭邺人事魏累官镇乐将军　唐傅奕邺人仕为太史丞常上书诋浮图法　戴胄安阳人为秦王府叅军犯颜諌诤迁尚书左丞叅知政事　杜正伦相州人初置文学馆魏徴荐其才累迁中书侍郎　杜羔正伦孙举进士性至孝官至工部尚书　皇朝韩国华安阳人举进士性纯直累官左司諌子珫赐进士出身琚璩琦并进士及第　韩琦国华子弱冠举进士方唱名太史奏五色云见历仕中外朝廷倚重封魏国公　韩忠彦琦子举进士初为枢宻丞拜右仆射数进谠言大有忠益封仪国公　岳飞汤阴人少负气节好左氏春秋⿰扌⿱斤言 -- 誓以忠义报国为秦桧所害追封鄂王谥武穆〈同上〉
　　集礼乐儒家子英豪燕赵风　鸣琴当理邑走马却从戎白刄千夫辟黄金四海同　邺州新骑满魏帝旧台空望阙应怀恋遭时贵立功〈并韦应物〉朝光耀庭雪宿冻聚池寒正色临㕔事疑词定笔端〈张说〉魏帝当年铜雀台黄花深映菊丛开〈薛能〉金凤邻铜雀漳河望邺城〈刘方平〉士苦形骸黒林踈鸟兽稀那堪往来戍恨解邺城围〈杜甫〉本朝熙寜五年省冰和县入安阳宣和二年以汤阴县隶浚州寻复隶相州熙寜五年省邺县入临漳〈沿革表〉甘棠犹茂应存爱植柳堪惊近过围鱼游藻间适物性月沉波底发禅机〈韩魏公〉迁莺贺燕翩翩集嘉树甘棠次第春〈宋子京〉黄昏日傍霜台落绿树人穿废苑行〈刘彦冲〉白首三朝社稷臣壶浆夹道拥如云金貂争看真宰相竹马犹迎旧使君〈韩魏公〉
　　中山府〈倚郭一　安喜外县六　无极　曲阳　唐　望都新乐　北平〉
　　郡号博陵
　　郡沿革天文昴毕分野禹贡冀州之域汉为中山郡后改中山国魏改定州晋慕容垂都地隋改博陵郡唐改定州天宝初改博陵郡乾元初复为定州建中间改义武郡节度本朝改定武军政和间陞中山府〈沿革表〉县沿革安喜汉中山郡地后魏属定州本朝陞州为府以安喜附焉　无极本汉毋极县唐武后时改毋作无曲阳汉置上曲阳县以在太行之阳转曲处故名
　　唐汉常山国地本朝改为县　望都亦汉常山国本朝置县　新乐汉新市县属中山国本朝因之　北平汉蓟州地李广出猎暮遇石以为虎射之没羽即此〈同上〉形胜嘉山在州西唐郭子仪败史思明于此　少容山在曲阳殷女昌容隐居之所上有八㑹寺利民侯祠恒山在曲阳西北恒为北岳盖五岳之一也辰星主焉双岭山在唐县西北　水豆岩在曲阳西北上有漱
　　玉亭并苏轼书浮休二大字　雪浪石在郡文庙前状如雪浪凿石盆为芙蓉形以盛之　沙河在新乐西南东流入海　黒水在郡界地深而不流　阅古堂在郡治后园韩琦率武定时建傍书历代良守将事绩凡六十条　问山堂在无极县境内　春露亭在新乐县南义台在新乐县南燕慕容麟战于义台即此　倒马闗在郡西　龙泉关在曲阳县西　韩魏公祠在文庙西苏东坡祠在郡境内　尧城在郡东北　固城在郡
　　城东相传禹治水所筑　苦陉城在无极县东魏李克为中山相知县吏之贪而免之〈舆地纪胜〉
　　人物南北朝魏季景曲阳人博学有文才仕魏为中书侍郎家无馀财所著文笔二百卷　魏钊曲阳人博涉群书仕齐为建忠将军子长贤博涉经史为著作郎隋魏澹季景子世业文章仕为礼部侍郎　唐张行诚郡人少师刘兹兹称其器宇方正宰相才也高宗补侍御史　崔𤣥晖郡人武后时为天官侍郎后封博陵郡王　李百药郡人七岁能文　魏立为鳯阁舎人与裴炎结交能保终始号耐乆朋　阳城郡人徳宗召拜諌议大夫后迁国子司业　崔湜郡人举进士累官中书令与弟液澄从兄莅并以文学显　甄济无极人知禄山将叛隐居不仕后肃宗召为太子舎人　五代杜审琦郡人昆弟五人世以积善闻其妹即太祖母昭宪太后太祖赠审琦神武大将军诸子弟并侄显于朝　皇朝刘斌郡人性至孝尝手仞父雠朝廷义之释其罪王安中曲阳人进士及第累官翰林院学士尚书左丞所著书七十馀卷〈同上〉
　　集对敌六奇峰临戎八阵张〈唐太宗晏中山〉旌旃朝𦍤气笳吹夜邉声坐觉烟尘扫秋风古北平〈杜必蕳〉王师非乐战之子慎甲兵海气侵南部邉风扫北平〈陈伯玉〉天开还白日风动散晴云纨扇情初㫁黄花兴欲醺〈杜牧之〉月浪冲天天宇湿凉蝉落尽水星入　但闻北斗声回环不见长河水清浅〈并李义山〉戍楼吹角起征鸿猎猎寒旌背晚风千里暮烟愁不尽一川秋草恨无穷〈张泌山〉
　　本朝建隆元年以易北平并来属太平兴国军改武定军节度本定州庆历八年始置定州路安抚使统保定深祁安肃顺安永寜八州政和三年升为府改赐郡名曰中山〈沿革表〉孤云落日在马耳照耀金碧开烟鬟〈东坡〉太行西来万马屯势压岱岳争䧺尊飞狐上党天下⿱兆目 -- 脊半掩落日先黄昏　画师争摹雪浪势天工不见雪斧痕〈同上〉中山䧺北邉地得要害扼烽警昔未彻民日困兵革中山古战国杀气浮高牙〈并韩魏公〉
　　信徳府〈倚郭一　邢台外县七　沙河　任　尧山　平郷内丘　南和　巨鹿〉
　　郡号巨鹿　襄国
　　郡沿革天文昴分野禹贡冀州之域周为邢国地后属晋战国属赵秦置信都县属巨鹿郡项羽改襄国汉属巨鹿常山二郡及赵广平二国晋时为石勒所据石虎改置襄国后魏改为襄国县后周仍为襄国郡隋初废郡以县属洺州开皇中置邢州大业初复襄国郡唐初为邢州置总管府天宝初改巨鹿郡武徳初复为邢州五代梁为保义军节度唐改安国军本朝升为信徳府县沿革邢台秦信都县地本朝改邢台县　沙河本隋龙冈县地后分龙冈南境置沙河县　任本春秋时晋张县地汉置任县　尧山春秋时晋柏人邑战国及汉为县属赵国唐改尧山县　平乡本汉廮陶县地后魏改平乡　内丘本汉常山郡之中丘县晋升中丘郡隋改为内丘县　南和汉旧县属广平国东汉属巨鹿郡巨鹿本汉巨鹿郡隋置巨鹿县属赵州唐改属邢州
　　本朝仍旧〈并沿革表〉
　　形胜仙翁山在府城北唐时张果常止栖其上　雷公山在府西上有雷公庙　百花山在府西南甚崇峻石门山在邢台县石勒遣石季龙据石门即此　汤山在沙河北有汤泉可以愈疾上有石室　尧山在县西北相𫝊尧时封于此上有尧祠　蓬鹊山在内丘西相𫝊扁鹊采药于此　百泉水在府东南水自平地出其脉甚多　圣井相𫝊张果在此地掘井冬夏不渇　仙井在南和北其水与平地深不可测上有庙　温泉在沙河北四时常温　洗肠源在内丘县西昔有高僧曽于此洗肠　苏秦亭在沙河西秦送张仪入秦即此沙丘台在平乡县东秦皇东巡崩于此　豫让桥在府北豫让刺赵襄子伏此桥下　铜马祠在巨鹿北祠汉光武　郭巨庙在内丘县东金堤村　祖乙都书传祖乙迁于邢即今府城是也〈舆地纪胜〉
　　人物汉路温舒巨鹿人累官临淮太守治有异绩　侯芭巨鹿人少力学壮游四方从扬雄受太𤣥独得其㫖张禹襄国人性笃厚节俭举孝廉初拜扬州刺史转
　　兖州刺史以清平称　孟敏巨鹿人性刚直隐居不仕尝客居太原荷甑堕地弗顾而去郭㤗见而奇之　时苖巨鹿人性清介为寿春令驾牛车至县后生一犊及去任留其犊谓父老曰是尔土所生也　晋张賔内丘人博学有大节尝自谓智算不亚子房　南北朝游雅任人魏太武时与高允俱知名累官太子太傅　隋游元少聪敏仕周历寿春令有能名奉使黎阳督运杨𤣥感作逆元以正言谕之为所囚不屈而死　唐李嗣真邢台人举明经直𢎞文馆与刘献臣徐昭少有名号三少武后尝问以储贰事对曰程婴杵臼存赵孤古人嘉之后悟中宗乃得安　李之恺邢台人博学性恭慎宋璟常师之　李怀逺邢台人少孤嗜学擢四科第累官同平章事　宋璟南和人耿介有大节武帝时为凤阁舎人遇事直言不顾利害𤣥宗时为中兴贤相首称柴守礼尧山人妹为周太祖后无子以守礼之子为子是为世宗守礼徙居洛阳终世宗之世未尝至京苐以元舅礼之　皇朝陈荐沙河人举进士为华阳尉韩琦称其廉于进勇于退嫌疑间毫髪不处进资政殿学士集紫塞流沙北〈骆賔王〉云遮襄国天邉去树绕漳河地底来弦管变成山鸟弄绮罗留作野花开〈李逺〉两岸严风吹玉树一滩明月照银沙〈韦端已〉昨縁秦苦赵来往大梁频〈郑纵〉回首覧燕赵春生两河间雨歇清林润烟空绿野闲〈崔湜〉雁塞秋声逺龙沙云路迷〈张正见〉
　　本朝宣和元年升为府治宣和二年改龙冈县为邢台熙寜六年省平乡县为镇入巨鹿元祐元年复熙寜六年省尧山县入内丘元祐元年复熙寜五年省任县为镇入南和元祐元年复〈沿革表〉太行秾秀霜洗尽全赵规模天凿成　帝与天同大天存帝亦存桑麻通绝徼箫鼔出深村水至孤亭合山居列岫尊尚馀土階意樵牧践篱藩〈刘潜夫题尧庙诗〉火枯襄子残铜斗土蚀平原旧玉簪宫闭沙丘空有雀兵吞函谷已如蚕〈陈刚中〉
　　浚州〈倚郭一　卫外县一　黎阳〉
　　郡号浚川
　　州沿革天文室壁分野禹贡冀兖二州之域本春秋卫邑汉为黎阳县属魏郡晋省后魏置黎阳郡及黎州隋初州郡皆废寻复置黎州大业初废以县属汲郡唐复置黎州贞观中州废以县属卫州五代晋置浚州本朝改为通利军熙寜初改黎阳政和间升浚州本朝因之县沿革卫本春秋卫邑汉属魏郡本朝属浚州　黎阳亦春秋卫邑魏置黎阳郡本朝改黎阳〈并沿革表〉
　　形胜善化山在州西北三十五里上有三峰如鼎峙西有龙洞　大伾山在州东二里髙四十丈峰峦㧞秀禹贡导河即此　浮丘山在州西南三里峰𪩘三层傍有故城后䧟为湖　紫金山在卫县东北五里相𫝊玉女修真于其上傍有玉女观　凤凰山在卫县故河东岸相𫝊有凤凰即此　黒山在黎阳西北八十里其色苍黒九州要记黒子居此采茯苓食之寿五百岁　陈家山在黒山西下临淇水髙二十仭昔陈氏居此　同山在州西南十五里武王伐纣诸侯㑹同于此故名　卫河在县境与洪漳滹沱等河至直沽入海　黎水在黎阳境内　长丰泊在州西南二十里按地志天下水名泊者二此其一也　鹿台在州西五十里武王散鹿台之财即此　杏花台在大伾山西高二十丈　黎阳津又名白马津汉郦食其所谓守白马之山即此　比干墓在州境　子贡墓在州东　枋头在州西南八十五里淇水之北魏曹操于此筑堰以障漕渠〈舆地纪胜〉
　　人物春秋端木赐卫黎阳人圣门高弟封黎侯　北宫文子卫人相卫侯如楚见令尹圉无威仪而知其不能善终后果如其言　孔圉卫人为大夫善治宾客孔子称其敏而好学　公叔枝卫人为大夫卫君称其有三善谥曰贞恵文子　史鱼卫大夫孔子称其直　太叔仪卫人有识见知𡩋喜之败果如其言　公孙免馀诛𡩋氏有功献公赐之食邑辞不受　晋桑虞黎阳人有沉识性至孝年十四丧父哀毁过礼五世同居人皆重之　皇朝李载黎阳人少苦学登进士吕夷简入相荐其材累官六州以寛厚称〈同上〉
　　集隔河见桑柘蔼蔼黎阳川望望行渐逺孤峰凌云烟〈王维〉九回纾白浪一半在青天气肃晴空外光翻晓日边〈杨巨源登黎阳城眺黄河〉魏都城里游从熟才子斋中止泊多去日绿杨垂紫陌归时白草映黄河〈贾岛黎阳作〉新诗不觉千回咏古镜曽经一向磨惆怅心思滑台北满杯浓酒与愁和〈同上〉
　　本朝端拱元年以滑州黎阳县为军　天圣元年改通利军为安利四年以卫州卫县隶军熙寜三年废为县隶卫州元祐元年改为军政和五年升为州号浚川军节度熙寜六年废卫县为镇入黎阳后复〈沿革表〉精诚皎于日发出为忠词千古存遗像翻为谄子嗤〈邵雍题比干墓〉岩扄岚气深石像苔花冷日送伾山云扶桑散初景〈陈无已〉阴含烟雨重影落溪潭深斐然武公徳卫风有遗音〈同上〉
　　怀州〈倚郭一　河内外县二　修武　武陟〉
　　郡号河内
　　州沿革天文室壁分野禹贡冀州覃怀之地商为畿内地周初为三监及𨚍鄘卫地后属晋战国时又为魏郑卫三国地秦为三川河南二郡之北境汉初为殷国隋改河内郡晋为河内汲二郡地后魏置怀州兼置河内郡隋初郡罢州存大业初废州复置河南郡唐初置怀州治野王城天宝初改为河内郡乾元初复为怀州属河北道本朝属河北西路〈沿革表〉
　　县沿革河内春秋野王邑汉为野王县属河内郡晋复为郡隋改河内县　修武商𡩋邑武王伐纣陈兵于𡩋故曰修武汉置修武县　武陟春秋晋怀邑汉为懐县隋置武陟县〈同上〉
　　形胜太行山在郡城北二十里　马头山在郡西北三十里上有石柱鐡环相传洪水怀山时民系舟于此明月山在怀州城东北四十里其山高峻可登眺　金伞山在怀州城东北五十馀里其岩绝壁可爱　嵇山在脩武县北五十里嵇康尝居其下　温峪山在修武县北五十里峭壁千仭悬瀑下注㑹而为黒白二龙潭鳯凰山在脩武北六十里熙寜间凤集于此　六真
　　山在修武北二十里即六真子脩道之所上有六真洞沁河在郡北二里源出沁州穿太行逹济源　神井
　　在郡城东北其水㓗而味甘　望岳楼在郡内高百尺为一郡胜概　迎风楼在河内县　甘泉阁在修武县下有井泉香而美〈舆地纪胜〉
　　人物汉赵子河内人受诗学于韩婴生徒甚盛　蔡茂河内懐人以儒学显试博士迁侍中清俭匪懈　乐嵩河内人天性朴直常为郎独直台上家贫无衾帝入台见而嘉之召大官赐朝夕餐历官南阳太守　卫飒修武人家贫好学随师无粮尝佣以自给建武初除侍御史迁桂阳太守理恤民事居官治家有规程　丁兰河内人性至孝丧母刻木像事之若生邻人张叔醉詈母像以杖击其首兰归像色若有不怿询知之即奋击张叔吏捕兰像为之垂泣郡守嘉其孝通神明奏之诏图其形　张范修武人性恬静徴命无所就　三国司马芝河内人避乱于荆州躬耕守节后仕魏为广平令迁阳平太守所在有绩赐爵闗内侯　常林河内人年七岁父党造门问伯先在否汝何不拜林曰临子字父何拜之有长益知名历官刺史封高阳郡侯　晋山涛河内怀人少与阮籍为竹林友后为吏部尚书甄㧞人物时人谓之山公启事　向秀河内怀人清悟有逺识与嵇康亲善仕至黄门侍郎散骑常侍　南北朝张蒲修武人父翚在后燕为兵部尚书以清芳称蒲少有父风仕至尚书左丞后迁相州刺史　隋张衡河内人幼怀志向有骨鲠风仕为御史大夫　唐韩愈修武北南阳城人七岁读书能日记数万言及长尽通六经百家之学擢进士第累官刑部侍郎著书甚多学者仰之为太山北斗　李商隐举进士调𢎞农尉又中㧞萃科补太子博士诗文奇迈世号其诗为西昆体　五代卢亿河内人少笃学以孝弟闻历晋汉周累官𢎞文馆学士皇朝卢多逊举进士太宗时拜中书侍郎　穆衍河内人累官龙图阁学士尝从韩琦宣抚陕西遇庆卒溃乱衍母在耀州卒知衍名不敢近〈舆地纪胜〉
　　集地盘山入海河绕国连天〈张祐〉晨严九折度暮戒六军行日御驰中道风师⿰扌⿳龹丶龴 -- 卷太清　气色烟犹喜恩光草木荣〈并张九龄〉顺动三光注登临万象悬俛观河内邑平指洛阳川徳重周王问歌轻汉后𫝊〈苏颋题和太行诗〉环绕两峰间盘回廓山腹甘泉注肥畴茂草映修竹势阻绝喧哗岩深易潜伏〈昌黎〉
　　本朝建隆六年升为团练俄为防御熙寜六年省武徳县为镇入河内省修武县为镇入武陟元祐元年复〈沿革表〉山如削玉水涵秋人在冰壶月底游〈姜正〉雪消山骨瘦风定浪头低数里复登岸群贤同杖藜〈文彦博〉一𣲖山光倾翠𪩘暮春逐景最堪酬　长剑并弹霜气肃白虹半折秋云高濯缨洗耳更何处世利回看轻鸿毛〈并同上〉
　　卫州〈倚郭一　汲外县三　新郷　获嘉　共城〉
　　郡号汲郡
　　州沿革天文室壁分野禹贡冀州之域本殷纣所都朝歌之地周武王克殷分其北为𨚍南为鄘东为卫后封康叔于卫春秋时𨚍鄘入之战国属魏秦属河东郡汉为汲县地属河内郡曹魏置朝歌郡属冀州晋改汲郡后魏徙郡治枋头城而于此置义州后周改卫州隋大业初改汲郡唐武徳初复义州寻改卫州天宝初复汲郡乾元初复为卫州属河北道〈沿革表〉
　　县沿革汲本殷牧野之地汉置汲县　新乡唐初属义州卫属卫州　获嘉本殷之寗邑地秦为修武地属三川郡汉武幸缑氏至汲县得南越相吕嘉首因置县名获嘉　共城古共伯之国春秋并于卫汉置共县隋改为共城〈同上〉
　　形胜霖落山在郡城西北三十里上有香泉寺古浮图仙翁山在郡西二十里上有葛仙翁祠　苍山在郡
　　西北四十里谷口有黒龙潭深不可测　同盟山在获嘉东北周武王与诸侯盟于此　苏门山在共城北七里晋孙登隐此　玉柱山在共城北五十里有石柱高三丈　卫河在郡北一里东入大名府　斮胫河在共城东纣斮朝涉之胫即此　圣水池在汲县北上有张骞庙　太公泉在汲县西二十五里上有吕望庙　百门泉源出苏门山泉通百道故名卫风曰泉源在左淇水在右即此上有威惠王祠并清辉殿　七贤泉源出共城县　凡城在共城县西南二十里周公子凡伯封此　牧野在郡城南周武王伐纣陈师即此　朝歌邑在郡境内即殷旧都　七贤乡即晋时竹林七贤之地邀月楼　飞云楼　警严楼俱在郡治　挹翠楼
　　筠溪轩俱在共城县内　太公台武王筑此拜太公望为尚父故名　共台在共城治内台髙一丈五尺上有亭共姜守节之所　君子村在郡西蘧伯玉居于此安乐窝在共城县西北邵康节所寓处〈舆地纪胜〉
　　人物汉向栩朝歌人少卓越举孝廉贤良有道皆不就后特徴拜赵相又拜侍中立朝正色百官惮之　三国杨俊获嘉人举茂材为安陵令迁南阳太守宣徳教吏民称之　南北朝李彪卫国人少孤贫有大志仕魏官至御史不避权幸文帝呼为李生而不名　李昶彪之孙年十岁作明堂赋当时奇之后官至临黄县公　唐谢偃卫人贞观初对策高第历高陵主簿后屡上赋称㫖时人称为谢赋　甄济卫州人少孤好学天宝中为安禄山掌书记察禄山有异志托疾求归后禄山劫之起济不从贼平迁著作郎兼侍御史　甄逢济之子幼孤贫躬耕读书因父名不得在国史诣京自言由是父子俱显名于世　高郢卫州人九岁能文其父伯祥为好畤尉安禄山反将杀之郢尚幼解衣请代贼义并释之后举进士官至同平章事掌制诰家无留稿人问之曰王言不可藏于私家卒赠太子太保　髙定郢之子七岁读汤⿰扌⿱斤言 -- 誓跪问父曰柰何以臣伐君郢曰应天顺人何云伐耶对曰用命赏于祖不用命戮于社是顺人乎郢异之仕至京兆府参军　皇朝魏仁⿰氵専 -- 溥汲人幼孤贫周世宗时官至集贤殿学士太宗初进为右仆射为人谨厚时称长者　魏咸熙仁漙之子性仁孝仕为屯田郎中常㑹宾客家僮覆案碎器客皆惊谔咸熙色不变其寛厚若此　魏咸信熙之弟初授春坊舎人尚公主后以御契丹有功拜彰徳军节度使〈同上〉
　　集扬 --（‘昜’上‘旦’之‘日’与‘一’相连）芬紫烟上垂彩绿云中春吹回白日霜歌落塞鸿〈鲍照〉忆昔征南府内游君家东阁最淹留共相聮句尝侵夜次第看花直到秋想思前路㡬回首满眼青山过卫州〈杨累山〉自爱新梅好行寻一径斜不教人扫石恐损落来花〈张籍题梅溪〉周王甲子旦汉后徳阳宫洒瑞天庭里惊秋御苑中〈沈佺期〉氛氲生浩气飒杳舞回风宸藻光盈尺𢋫歌乐岁丰〈同上〉洛北风花树江南彩鹢舟芳生蕙兰草春入凤凰楼〈孙逖〉春风野岸名花发一道帆樯尽御烟〈杜甫〉日临秋草广山接逺天㣲岸叶随波尽沙云与鸟飞〈许棠〉本朝熙寜六年废新乡为镇入汲县元祐二年复天圣四年自怀州来隶获嘉〈沿革表〉先生自卫客西畿乐道安闲绝世机贯穿百代尝探古吟咏千篇亦造㣲〈富弼题安乐𡪝〉客求墨妙多携卷天为诗豪剰借春　千章古木隈崖寺一㸃清光守障灯〈并程明道〉君王不恃金汤险自有仁恩结万方〈李迪〉
　　洺州〈倚郭一　永年外县四　肥乡　平恩　鸡泽　曲周〉
　　郡号广平　武安
　　州沿革天文昴分野禹贡冀州之域春秋属晋战国属赵秦为邯郸郡地汉初置广平国后周改置洺州隋改为武安郡唐初改为洺州天宝初改广平郡乾元初复为洺州本朝属河北道〈沿革表〉
　　县沿革永年本春秋曲梁地汉为曲梁县属广平国东汉属巨鹿郡晋属广平郡隋改广平为永年县属武安郡唐属洺州本朝以临洺县省入　肥乡本汉邯郸蒲县地曹魏置肥乡县属广平郡晋因之隋属洺州本朝仍旧　平恩本周之甘泉市秦为晋县汉为信城县属清河郡晋改清河县唐复为贝州五代时晋置永清军节度本朝改为平恩　鸡泽春秋盟于鸡泽即此汉为广平县地隋于广平城置鸡泽县大业初省唐复置自后县治累迁而名不改　曲周本汉旧县属广平国后魏改曲安县属广平郡隋属洺州本朝因之〈同上〉
　　形胜聪明山在州西六十里上有神庙　狗山在州西七十里山顶有狗迹因名唐太宗讨刘黒闼建垒于此天台山在肥乡西南上有寿亭侯庙　浮丘山在肥
　　乡南四里　鸡泽在县境　石家河在肥乡东南五里滏水在州南五里　永济渠在平恩西北十里隋炀
　　帝征辽时命名　董塘坡在曲周西北晋刘牢之北救符丕追慕容垂于董塘泉即此〈舆地纪胜〉
　　人物三国朱灵平恩人从曹操征伐有功文帝禅位封俞侯　晋程卫曲周人刘毅闻其名辟为都官从事在朝正色难犯名振逺迩　南北朝冯道振洺州人事母以孝闻郡召为主簿不就闻梁文帝起兵率乡人从之为骁骑将军攻战有功进爵为伯　唐程名振平恩人仕为永寜令太宗征辽尝召问方略名振辨对甚详太宗称为奇士军中号为名将　冯仁海鸡泽人事亲居丧有志行为乡人所称　郭守素鸡泽人与冯仁海齐名同载唐书孝友𫝊　五代霍存曲周人善骑射仕梁累官曹州刺史兼诸军都指挥使　皇朝解晖洺州人屡从征伐身先士卒金创遍体时称骁将以功迁马步军副都头　元逹鸡泽人善射隶太宗帐下累迁北面行营都部署交士大夫能折节尽礼人以是称之　孟元洺州人性谨愿善读书仕为真定路钤辖讨贼有功累官阁门祗侯荣州刺史　李若水曲周人以十舎登第为太学博士金人侵边若水大骂不屈遂遇害谥忠愍〈同上〉
　　集畛封连故赵庐井𢃄清漳〈储光羲〉蔓草縁闗隅修杨夹广津〈鲍明逺〉万山盘礴全流环汇〈全书〉
　　本朝建隆元年陞广平郡为防御熙寜三年省曲周为镇入鸡泽六年省临洺县为镇入永年元祐二年曲周临洺复为县寻复为镇四年曲周鸡泽依旧别为两县〈沿革表〉漠漠春风里茸茸绿未齐平田鸦散啄深树马迎嘶　千年㡬度河山改空指遗台是赵家　地入河流曲天随日去低髙城已在眼聊复解轻赍〈并王介甫〉洺州秋雨后幽胜可供闲〈王逸賔〉野泉来竹底危磴入云间尚记登高㑹重嵓细车班〈同上〉
　　深州〈倚郭一　静安外县四　束鹿　安平　饶阳　武强〉
　　郡号饶阳
　　州沿革天文昴毕分野禹贡冀州之域本汉下博县地属信都国晋属安平国隋属信都郡开皇中始置深州治安平县后废唐复置深州于饶阳后移治陆泽五代周始徙治下博本朝改下博曰静安〈沿革表〉
　　县沿革束鹿本汉郳县地属巨鹿郡北齐改曰安国县隋于此置安定县属定州开皇中改为鹿城县唐初属深州天历中改为束鹿县本朝仍旧　安平本汉旧县属涿郡晋置博陵国北齐为博陵郡治隋置深州后省州以县属博陵郡唐又置深州本朝因之　饶阳本汉旧县属涿郡隋属瀛川唐为深州治所本朝仍属深州武强汉为武隧县地属河间国晋析置武强县属长
　　乐国唐属深州后属冀州本朝属深州〈同上〉
　　形胜武强山在武强县境内汉置县取此　紫金山在深州北五十里即旧捍水堤岁乆颓败惟存二阜巉然屹立　束鹿岩在束鹿县北外隘内广可容千馀人滹沱河在束鹿南三十里　饶河在饶阳县西南汉置县取此　鸦儿河在束鹿南十里〈舆地纪胜〉
　　人物汉崔骃安平人博学有才时荐其宿徳大儒迁济北相官至尚书　崔琦安平人文章博通梁冀行多不轨琦作外戚箴以讽冀阴使人害之　晋冯沈安平人博涉经史仕魏为魏郡太守入晋累迁御史中丞　隋孙万寿武强人博渉子史善属文隋初徴拜豫章王长史有文集十三卷　崔頥安平人七岁能属文开皇初射䇿髙第居母忧水浆不入口五日后奉诏与诸儒撰区宇图志　唐张进饶阳人少负奇质有胆气唐初谋擒刘黒闼以功授开府仪同三司　张𬸦深州人少聪慧绝伦为文下笔辄成举进士累官学士时称其文犹青铜钱万选万中人号为青钱学士　魏知古深州人幼有才雅擢进士第后拜黄门侍郎　皇朝周仁美深州人开宝中征契丹有功累官右班都知戍环州　李昉饶阳人和厚多恕不念旧恶太宗尝称为善人君子李宗谔昉第三子七岁能文举进士累官翰林院学
　　士事继母以孝闻与弟宗谅友爱所著有文集次子昭述赐进士官至尚书从子昭遘能文授馆阁校理累官工部郎中〈同上〉
　　集村落人家起曙烟凌霄危度至今𫝊〈石宇〉
　　本朝太平兴国七年以深州隶静安郡雍熙二年废三年又废四年复置改今治〈沿革表〉芜蒌问古亭春入饶阳城豆粥君王逺壶浆刺史迎〈梅圣俞〉
　　磁州〈倚郭一　滏阳外县二　邯郸　武安〉
　　郡号滏阳
　　州沿革天文室壁分野禹贡冀州之域本秦邯郸郡地汉为魏郡武安县地后魏析置临水县后周割临水置滏阳县及成安郡隋罢郡于滏阳置磁州后罢唐改为惠州后复为磁州〈沿革表〉
　　县沿革滏阳本汉邯郸郡地后周置以其在滏水之南故名　邯郸本战国时赵都秦为邯郸郡汉废郡为县武安汉置属魏郡曹魏属广平郡隋属武安郡唐初属洺州后属磁州本朝因之〈同上〉
　　形胜贺兰山在州西北四十里　紫山在邯郸县西北三十里尝有紫气赵奢封于此　粟山在武安东十二里相传白起拒赵廉颇于此积粟山上　玉峰山在武安西南二十里有白石如玉　鼔山在武安南二十里亦名滏山上有二石如鼔鸣则兵起声闻数百里　磁山在武安西南三十里土产磁石州名取此　滏水源出磁州涌沸如汤　白龟泉在武安东北上有庙龟见即雨　吕仙祠在邯郸东二十里即卢生遇吕仙处王郎城在邯郸西三里光武时诈称成帝子卜者王郎所筑　周昌墓在滏阳县境内即汉御史大夫前有祠蔺相如墓在邯郸县境内〈舆地纪胜〉
　　人物列国李同邯郸人同赵平原君与秦战却秦兵同战死封其父为侯　刘劭邯郸人魏文帝时为尚书郎授诏集五经群书凡所著作皆寓讽諌又有人物志行于世赐爵闗内侯　唐王及善邯郸人以父爵锡邢国公为人清正有大臣节　崔𤣥亮磁州人举进士为监察御史清介自持朝廷推为宿望　皇朝韩令坤武安人有才略为天平军节度加侍卫同平章事屡立奇功韩令赟武安人少有勇力仕为都校防御使屡立战
　　功赠侍中子崇训官至太傅崇业官至大将军　蔡审廷武安人善骑射初授冀州刺史从征太原训练士卒甚整后为镇州兵马都钤辖　苏采滏阳人擢进士第尝使契丹闻英宗晏驾遂彻乐不饮燕累官给事中知审刑院长于刑名受诏奖　张君平滏阳人以父承训与契丹战没平屡战功迁右班殿直后治河迁钤辖子拱为河阴判嗣其父秩〈同上〉
　　集客从长安来驱马邯郸道　秦兵益围邯郸急魏王不救平原君〈并王维〉子真河朔尉邑里𢃄清漳春草迎袍色晴花拂绶香〈岑参送郑少府〉兵符劫晋鄙匕首刺秦人报士非无胆高堂念有亲〈郑从〉邯郸城南游侠子自矜生长邯郸里千场纵博家仍富几处酬恩身不死〈髙逹夫〉云起龙沙暗木落雁行秋轻生徇知己非是为身谋〈虞世南〉五陵豪俊多买酒黄金贱挥剑邯郸市走马梁王苑〈韦端已〉家住丛台下门前漳水流唤人呈楚舞借客试吴钩〈郑锡〉本朝武和三年改作磁州熙寜六年省昭徳县为镇入滏阳〈沿革表〉数㸃寒峰拥翠岚丛台日落见漳南回仙逆旅今存否世上黄梁梦正酣〈陈刚中邯郸怀古〉邯郸居民苦坐甑大梁公子思要君〈张楷〉朝别邺中人暮走邯郸道〈同上〉邯郸今日题诗客犹是黄梁梦里人〈遗山〉
　　祁州〈倚郭一　蒲阴外县二　鼓城　深泽〉
　　郡号蒲阴
　　州沿革天文尾箕兼昴毕分野禹贡冀州之域本汉中山国安国县地晋属博陵郡北齐省隋置义丰县属博陵郡唐改为立节县神龙初复曰义丰属定州景福初于此置祁州本朝改蒲阴县〈沿革表〉
　　县沿革蒲阴春秋时曲阳城地隋为义丰县唐置祁州宋改蒲阴县　鼔城本汉涿郡地本朝置鼔城县　深泽本汉旧县属涿郡东汉属安平国晋属博陵后魏因之隋属定州唐因之本朝省入鼔城〈沿革表〉
　　形胜鼔城山在县境广谷大川春月有声相呼应　清漳水在鼔城境　滹沱河在危渡口光武为赤眉所追驰至滹沱吏言水深无舟上使王霸视之乃言冰坚可渡渡毕冰解因名　沙河在州西南十里东入易水磁河在州西南二十里东流入海　八角井在深泽县西其水大旱不渇一名龙井〈舆地纪胜〉
　　人物皇朝卢之翰少笃学家贫太宗朝登第历迁殿中丞通判洺州契丹入寇决漳御河以固城敌不能攻召还历西京转运副使建议导潩河入于淮逹许州以便漕运　齐恢蒲阴人唐宰相映之裔登进士第通判陈州临政简约州人爱之韩琦荐其贤擢太子左谕徳神宗时以天章阁待制知相州召紏察在京刑狱〈同上〉集佳人携瑟漳河晓壮士悲歌易水秋〈薛大拙〉
　　本朝端拱初以镇州鼔城来属景徳元年移治于定州蒲阴以无极隶定州熙寜六年省深泽县为镇入鼔城元祐元年复置〈沿革表〉
　　庆源府〈倚郭一　平棘外县六　寜晋　临城　高邑　隆平　柏乡　赞皇〉
　　郡号赵郡
　　郡沿革天文昴毕分野禹贡冀州之域春秋属晋国战国属赵秦为邯郸巨鹿二郡地汉初立赵国治邯郸县晋亦为赵国治房子后魏废国为赵郡治平棘北齐置赵州隋置滦州后改为赵州大业初改赵郡仍治平棘唐复为赵州治柏乡县寻复治平棘天宝初改赵郡后复为赵州本朝置庆源府〈沿革表〉
　　县沿革平棘春秋时晋地战国属赵后魏置平棘　寜晋春秋晋杨氏邑汉属巨鹿郡晋为廮陶唐改寜晋临城战国属赵为房子县唐改临城县　髙邑本晋鄗邑汉为鄗县属常山郡光武改为髙邑　隆平本汉广阿县隋为象城唐为昭庆本朝为隆平　柏乡本春秋晋鄗邑地隋置柏乡　赞皇东汉高邑县属常山国隋置赞皇取山为名〈同上〉
　　形胜檀山在赞皇县东十里髙百馀丈周穆王尝驻跸于此　五马山在赞皇东十里上有五石马故名　赞皇山在县西南十里高百馀丈县名取此　十八盘山在赞皇六十里上下十有八盘　龙井在州北　思贤堂在隆平县治西祀宓子贱卓茂鲁恭　环山亭在赞皇治西环亭皆山故名　望台在州东南汉时耿弇筑此以望光武　千秋台在髙邑南二里汉光武至鄗因诸将请筑台遗趾犹存　安济桥在州南五里洨河上即大石桥昔张果尝骑驴过此河踏迹尚存　永通桥在州西清平河上　槐水桥在柏乡县六里　汉光武庙在柏乡县北十五里内有石人　唐祖陵在隆平县南十五里唐祖宣皇帝葬此　象城在隆平县三十五里舜弟象尝居于此〈舆地纪胜〉
　　人物南北朝李灵平棘人魏道武时以才俊被徴拜中书博士累官洛州刺史赠巨鹿郡公　李顺灵从父弟多计策仕魏征伐有功赐爵平棘子　李璨灵之弟仕魏为中书郎以定淮北功赐爵始丰侯子二元茂宣茂曾孙名概俱有文学　李谧孝伯从孙十岁丧父哀毁动人事兄极恭十三通诗书历数乡人以神童号之魏文徴拜著作郎不就赐号贞静处士　隋李徳饶璨四世孙好学有至性仕为监察御史　唐李思行州人髙祖起兵时以赞大议受左统军累功迁嘉州刺史乐安郡公　李素立髙邑人擢监察御史有犯法不至死者髙祖欲杀之素立坚执不可帝嘉纳之累爵髙邑侯李峤赞皇人十五通五经举进士任给事尝辨狄仁杰冤狱　李华赞皇人举进士累官吏部贠外郎　李翺州人中进士第初为国子博士尝面斥宰相李逢吉之过后拜諌议大夫　李吉甫栖筠子为翰林院学士擢中书侍郎引荐贤士时称贤相　李绛赞皇人举进士官翰林学士后与李吉甫同相甚鲠直献宗称为真宰相　李徳裕吉甫子初为翰林学士曽上丹扆六箴后拜封卫国公　皇朝宋绶平棘人性孝谨清介擢进士累官资政殿学士叅知政事　李京州人中进士第迁监察御史数上书言事切直　王徳用州人累功迁集庆军节度使名闻四夷时号黒王相公　郭咨平棘人举进士隶殿中丞尝陈治水御戎之䇿时论伟之〈同上〉集夜渡浊河津衣中剑满身昨縁秦苦楚来往大梁频〈郑纵〉黄云同入塞白首独还家〈同上〉天官动将星汉地桞条青万里鸣刁斗三军出井陉〈王摩诘〉忘身辞凤阙报国取龙廷　不学书生辈窗中老一经〈并同上〉
　　本朝大观三年升为大藩崇寜四年赐军额宣和元年升为府熙寜六年省隆平县为镇入临城元祐元年复熙寜五年省柏乡赞皇二县为镇入高邑元祐元年皆复〈沿革表〉川原落落曙光开四顾山河亦快哉〈遗山〉历代迁闗河雁风吹寒秋〈文山〉
　　保州〈倚郭一　保塞〉
　　郡号上谷　清苑
　　州沿革天文尾箕兼昴毕分野禹贡冀州之域战国时属赵秦为上谷巨鹿二郡地汉为涿郡及信都中山国地晋属范阳髙阳中山安平河间国后魏为乐浪北平上谷郡地隋属上谷博陵河间三郡始于此置清苑县唐时其地属莫定满瀛等州五代晋割属契丹于此置秦州后移州治蒲城而旧州仍为清苑县本朝即县置保塞军〈沿革表〉
　　县沿革保塞本汉樊舆县属涿郡北齐省入永寜军隋改为清苑县属河间郡以境内有清苑河故名唐属莫州五代因之本朝改保塞县〈同上〉
　　形胜郎山在郡西北五十里其峰尖锐如削　松山在保塞县西北七十里山多松树每风雨摗之若笙簧然百花屿在郡城西北九十里髙数仭百花繁盛　清
　　苑河在保塞县西二里绕城南北至东合流入黄狗窊石桥河在郡城南梁河在郡城东三十里东流入于
　　海　莲花池在郡治南中有看花亭　龙井在郡城南相传有龙居焉　龙泉井在郡东北八十里相传井甃于秦汉时后人浚井得观音像及水瓶因水常泛溢立观音祠镇之　横翠楼在郡东　万卷楼在郡治内临漪亭在郡内澄澜荡漾帘户疏越鱼泳鸟翔虽城市嚣嚣而得三湘七泽之乐　髙阳城在郡东南七十里相𫝊颛顼所筑〈舆地纪胜〉
　　人物皇朝孙友行莫州保塞人常聚众郎山屡败契丹仕汉周累官定州留后本朝加同平章事迁左龙武军大将军　孙全照友行侄以荫补殿直从　田仲进击贼有功后败契丹累加检校工部尚书　刘涣文质子有才气遇事敢为天圣中上疏请太后还政寻通判磁州累官工部尚书弟沪有智略仕至西路都巡检　张玉郡人隶狄青麾下善用铁简仁宗称为真勇将从征侬知髙有功河北三十七将推玉为第一后为马步军都虞候〈同上〉
　　集北风鸣晚角雨雪塞云低〈丁棱〉夜救龙城急朝焚虏帐空〈虞臣〉汗马牧秋月疲卒卧霜风〈刘湾〉塞外虏尘飞频年出武威死生随王剑辛苦向金㣲〈郭元振〉
　　本朝建隆初置保塞军太平兴国六年建为州政和三年赐郡名曰清苑太平兴国八年析马州蒲城之南境入保塞〈沿革表〉我行保州塞御河直其东山川犹有灵佳气何郁葱〈文山〉顾我巾车囚乘风转秋蓬办香欲往拜惆怅临长空〈前人〉










　　记纂渊海卷二十一
<子部,类书类,记纂渊海>

钦定四库全书
　　记纂渊海卷二十二　　　宋　潘自牧　撰郡县部
　　燕山府路
　　燕山府〈倚郭一　析津外县八　昌平　良乡　潞　武清安次　永青　香河　漷阴〉
　　郡号广阳　燕山
　　郡沿革天文尾箕分野禹贡冀州之域周置幽州武王封尧后于蓟封召公于燕即此秦为上谷渔阳二郡地汉初为燕国又分置涿郡元凤初改为广阳郡东汉省广阳合上谷永光初复立广阳郡三国魏为燕国晋改范阳国后周改置燕及范阳二郡兼立总管于幽州唐改州为范阳郡乾元初复为幽州辽陞幽州为南京幽都府后改幽都为析津府本朝宣和中改燕山府〈沿革表〉县沿革析津本秦蓟县地属上谷郡汉至唐皆仍旧辽改为析津昌平汉为军都县属上谷郡晋为昌平县本朝仍旧良乡春秋时燕中都地汉为良乡县潞秦属渔阳郡汉置潞县武清汉雍奴县隶渔阳郡属燕国天宝初改为武清县安次汉旧县唐武徳间移治石梁永清本秦上谷郡地汉属渤海郡唐改为永清县香河本武清县地辽于新仓置榷盐院因居民聚集遂置香河县漷阴汉泉州县地属渔阳辽改为漷阴县本朝因之〈同上〉形胜天寿山在府北一百里群峰耸㧞为一郡之胜概西山在府西三十里为太行山之首　玉泉山在府
　　西北上有芙蓉殿　韩家山在府西上有韩延寿墓仰山在府西七十里中有平顶如莲花傍有五峰上多禅刹　西湖山在府西一百里下有溪潭因名　绵山在昌平县东十二里上有古道场　玉𢃄山在昌平东北山腰有白石若𢃄故名　燕山在府东自西山一𢃄迤𨓦东来延袤数百里抵海岸　分水岭在府西诸水至此分而为二　摘星岭在府西髙入云霄　吕公岩在玉泉山相𫝊吕仙往来处　弹琴峡在居庸闗中水流石罅声若弹琴　海子在府西三里汪洋如海中有芰荷鸥毛可玩　西湖在玉泉山下环湖十里为一郡之胜观　太湖在府西南傍有二泉涌出经冬不冻玉河流出郡城东南注大通河　卢沟河在府西南亦曰小黄河　榆河源出昌平县黄花镇河自塞外流入琉璃河在良乡南即古圣水　延芳淀在漷阴西广数百亩中多菱芡鱼雁　九龙池在天寿山西南泉出九穴銮石为龙吻水　万桞崖在府南　铜马门在旧燕城东南隅即古蓟城门　居庸闗在府北一百二十里天津闗在良乡县北　白杨口在昌平县西　黄花
　　镇在昌平东北九十里　乐毅墓在良乡南三里　窦禹钧墓在府西二十里〈舆地纪胜〉
　　人物周左伯桃羊角哀燕山人二人为友闻楚王善待士同入楚值雨雪粮少伯桃饿死哀至楚为上大夫乃厚葬伯桃　秦蔡泽燕山人战国𢎞辩智士尝劝应侯以成功当退秦王与语悦拜客卿寻为相　汉韩婴郡人文帝时为博士作韩诗内外𫝊　韩延寿郡人为吏崇礼义好古教化所至令行禁止为天下最　冦恂昌平人光武时为偏将军有牧民御众之才拜为颍川太守当迁百姓遮道曰愿复借冦君一年后封雍奴侯图形云台　南北朝张曜昌平人仕北齐以清白称历官尚书右丞　隋慕容三蔵郡人聪慧多武略仕为廓州刺吏招纳流亡百姓襁负日至　唐卢照邻郡人与王杨骆四人以文章齐名号为四杰　刘怦昌平人为范阳禆将积功至䧺武军使后迁涿州刺史　蔡廷玉昌平人朱泚为幽州节度使谋不轨廷玉不从被囚将杀之廷玉对曰不杀我公得名杀我我得名泚不能屈待之如初　髙崇文郡人七世不异居　髙霞寓郡人五世不异居尝从髙崇文擒刘辟有功拜彭州刺史　刘蕡昌平人明春秋擢进士第文宗时举贤良方正士对策専论亲近嬖幸言极切直遂被黜时论称屈　扈䝉安次人少以文学名仕周为右拾遗知制诰其从弟载为翰林学士并掌内外制时号二扈　皇朝吕馀庆安次人重厚简易事太祖以幕府旧僚参预大政历知数州官至尚书左丞　宋琪郡人举进士太祖时为左补阙累迁同平章事进仆射　吕端馀庆弟事太祖累官大理少卿后为相持重识大体子藩蔚蔼皆仕于朝孙诲登进士第累官御史中丞〈同上〉
　　集十月北风燕草黄燕人马饱弓力强虎皮裁鞍雕羽箭射杀阴山双白狼〈张子潜〉儿童能走马妇女亦腰弓〈欧公度〉雁山横岱北狐塞接云中勿使燕然上惟留汉将功〈陈伯玉〉阵去金河冷书归玉塞寒〈骆賔王〉阴云兴岩侧悲风鸣树端〈陆士衡〉燕䑓一去客心惊笳鼓喧喧汉将营万里寒光生积雪三邉曙色动危旌〈祖咏〉寒深沙草白都䕶领燕兵放火烧奚帐分旗筑汉城〈张文昌〉
　　本朝宣和四年改燕京为燕山府又改郡曰广阳节度曰永清军〈沿革表〉燕山如长蛇千里限夷汉首冲西山麓尾挂东海岸　㑹当挽天河洗此生齿万〈并东坡〉万里锄耰接塞垣幽燕桑叶暗川原〈王安石〉草自冈长暮驿賖朔风终日起平沙〈韩稚圭〉黄金䑓下古燕都潭碧渊沦粉堞隅〈朱弁〉邉日照人如月色野风吹草似泉声〈范纯仁〉
　　涿州〈倚郭一　范阳外县三　归义　固安　新城〉
　　郡号涿鹿
　　郡沿革天文尾箕分野禹贡冀州之域春秋战国皆燕之涿邑秦为上谷郡地汉置涿郡曹魏改为范阳郡晋改为范阳国后魏复为范阳郡隋为涿郡唐初废郡为范阳县属幽州大历中又于县置涿州辽置永泰军本朝改为涿水郡〈沿革表〉
　　县沿革范阳春秋战国为燕之涿邑唐置范阳县归义本汉易县地唐置归义县本朝改归信固安本汉方城县属广阳国后属涿郡新城本汉新昌侯国属涿郡〈同上〉形胜独鹿山在州城西十五里下有鹿鸣泽　石虎山在州城西上有二石其形如虎　龙安山在州城西北五十里时有云气腾绕宛若龙然　白沟河在新城南淇沟在州西南督亢陂燕太子使荆轲赍督亢图即
　　此今有督亢亭　月池在州西南广三顷其形如月展䑓在州西南燕昭王尝展礼于此华阳䑓在州境燕太子丹与樊将军置酒华阳馆出羙人奇马即此　袁天纲墓在州东北浮落冈　楼桑村在州西南即汉昭烈故居东南旧有桑髙五丈如车盖然人异之因号其里曰楼桑南三里有郦亭即后魏郦道元故居也〈舆地纪胜〉人物汉蒯彻范阳人楚汉说士　卢植郡人刚毅有大节官至尚书董卓欲废立植抗义不从彭伯称其为海内大儒　三国张飞郡人与闗云长辅昭烈时称万人敌封西乡侯　晋张华范阳人学业优博赞伐吴功成封广武侯　南北朝郦道元郡人仕魏为御史中丞执法清烈为时所忌遣为闗右大使注水经四十卷　隋祖君彦范阳人有才学李宻礼重之　唐卢承庆范阳人学博才辨累官至户部尚书　贾岛范阳人举进士有诗名累官司戸　五代张藏英范阳人后唐末举族为贼孙居道所害藏英袭杀居道以祭其父母时称为孝子后屡败契丹官至瀛州团练使　窦禹钧范阳人有阴徳事周累官谏议大夫五子皆登进士时号为燕山五桂　皇朝窦仪禹钧子学问优博官至礼部尚书窦俨仪弟好贤乐善累官礼部侍郎其弟侃官起居
　　郎儞叅知政事僖左补阙子侄八人俱显于朝　董遵诲范阳人太祖命守邉畨汉悦附上尝解所服盘龙服以赐之　邵雍范阳人髙明英迈迁居河南事李之才洞见天地古今事变遂衍宓羲先天之旨著皇极经世诸书程子称为振古之豪杰　张世杰范阳人有忠义累官至保康军节度使后死国难〈同上〉
　　集胡风吹朔雪千里度龙山〈鲍明逺〉度闗行照月乘障坐消烟〈徐知仁〉鞞鼓鼋鼍振旌旗鸟兽悬由来词翰简今见勒燕然〈同上〉方消塞北祲还静漠南尘〈李巨山〉
　　本朝宣和四年金将郭药师以州降赐名曰涿水陞威胜军节度〈沿革表〉我瞻涿鹿野古来战蚩尤轩辕此立极玉泉朝诸侯〈文山〉旷野风多劲〈范纯仁〉涿州沙上望桑干鞍马春风特地寒〈王介甫〉楼桑大树翠缤纷鳯鸟鸣时曽一闻合使本支垂百世讵知功业只三分〈朱熹〉燕山窦十郎教子以义方灵椿一株老丹桂五枝芳〈冯道〉谁将家集过幽都每被行人问大苏莫把文章动蛮貊恐妨谈笑卧江湖〈李宗易寄子瞻〉
　　檀州〈倚郭一　宻云外县一　行唐〉
　　郡号宻云　白檀
　　郡沿革天文尾箕分野禹贡冀州之域秦汉时为渔阳郡地后魏置宻云郡领白檀要阳宻阳三县兼置安州后周改安州曰𤣥州隋置檀州后改安乐郡唐为檀州辽为武威军本朝号为檀州〈沿革表〉
　　县沿革宻云本秦汉渔阳郡地五代时魏置宻云县行唐本真定旧地秦割为南行唐县后魏去南字为行唐县〈同上〉
　　形胜宻云山在县南十五里昔燕赵伏兵于此大获辽众　白檀山在县南山阳古有白檀故名曹操历白檀破乌丸于柳城即此　雾灵山在宻云县东北山拥祥光如雾每于六月六日现　柏山在行唐西北三十里上有古柏大数十围柏上有铁环相𫝊窦建徳椓以系马者　箕山在行唐西北其峰若箕形相𫝊许由隠此上有许由墓弃瓢岩洗耳溪巢父问答碑　毗山在行唐西北四十里峰峦若列屏障相𫝊毗卢佛化身之所上有禅刹　挂甲谷在宻乡东北杨彦朗北征尝挂甲于此　广𡶭水在宻云东北　道人溪在宻云东北告河在行唐县南　倒马闗水在行唐东二十里　古北口在宻云北一百二十里　峨⿱山眉 -- 𭗙山塞在宻云东北杨令公祠在古北口　共城在檀州乃舜流共工于
　　幽州之地〈舆地纪胜〉
　　人物周郤縠行唐人赵衰称其说礼乐敦诗书知御兵之道晋文公使作元帅将三军　南北朝鲜于世荣郡人沉敏有器干事北齐为太子太傅周武帝入代遗以宝器不受后被执不屈而死　五代赵玉郡人尝客沧州依节度使吕兖刘守光破沧州尽戮兖亲属玉负兖之子琦逃至太原后琦仕后唐官至兵部侍郎时人以玉能存吕氏之孤皆称其义　皇朝髙彦晖渔阳人太祖时从王师伐蜀为先锋又讨王师雄之难力战而死集闽烽指荆闗代马属幽燕横海咸飞骑绝汉皆控弦〈韩延年〉箫鼓流汉飔旌甲被边霜疾风冲塞起沙砾自飘扬 --（‘昜’上‘旦’之‘日’与‘一’相连）〈鲍明逺〉接镝赴阵首卷甲起行前〈韩延年〉征路出穷邉孤吟傍戍烟河光深荡塞碛色迥连天〈许文化〉
　　本朝宣和四年金人以州来归赐名曰横山陞镇逺军节度〈沿革表〉行祠寂寞寄闗门野草犹知避血痕〈东坡〉驱驰本为中原用尝享能令异域尊〈苏辙题杨公祠〉乱山环合疑无路小迳萦回长傍溪仿佛夣中寻蜀道兴州东谷鳯州西〈同上〉
　　平州〈倚郭一　卢龙外县二　石城　马城〉
　　郡号孤竹　北平　卢龙
　　郡沿革天文尾分野禹贡冀州之域初虞分冀州东北为营州即此商为孤竹国周属幽州春秋时为山戎肥子二国地秦为辽西右北平二郡地汉末为公孙度所据魏改卢龙郡北燕置平州及乐浪郡后魏改乐浪为北平郡隋改为平州后废州为郡唐后改为平州天宝初改为北平郡乾元初复为平州五代唐为辽兴郡本朝为平州〈沿革表〉
　　县沿革卢龙古肥子国汉为肥如县属辽西郡开皇中省肥如入新昌后为卢龙郡治唐武徳初移平州治此改为卢龙县石城东汉为海阳县地晋属辽西郡后魏因之隋唐为北平平州之境五代时始析其地置石城马城本卢龙地唐开元中析置马城县〈同上〉
　　形胜阳山在州东南峰峦髙耸下多溪谷西有李广射虎石　双子山在州西山有孤竹长君之墓其西北马鞭山有孤竹少君墓　团子山在州西北有孤竹次君之墓　横山在马城西四里下有深潭石井　射虎石在州南八里汉李广夜出见虎弯弓射之至没羽比明乃知为石　海在郡南一百六十里东连辽东西抵直沽　谯楼井在郡治南每天将雨有气自井中出　扶苏井在马城泉甚甘羙秦太子扶苏北筑长城尝驻此汤泉在郡北　桃林口闗在卢龙县北　伯夷叔齐
　　庙在旧州治西漆河之濵〈舆地纪胜〉
　　人物商伯夷叔齐孤竹君二子兄弟让国逃之首阳采薇以食武王伐纣扣马而谏纣灭耻食周粟饿死首阳之下　南北朝段永石城人孝武时讨贼有功拜平东将军　唐田𢎞正卢龙人忠孝畏慎为魏博节度使封沂国公　周宝卢龙人仕武宗为工部尚书后以功封汝南郡王　皇朝郭琼卢龙人太祖时领军卫上将军尊礼儒士孜孜乐善盖武臣之贤者也　姚丙斌卢龙人为庆州刺史在郡十数年西夏不敢犯塞号为姚大虫子承赞为阁门祗候死于阵承鉴殿中丞〈同上〉
　　集塞漠风沙外邉城雨雪间辽水三千里卢龙数万山〈王懋建〉不知马骨伤寒水惟见龙城起暮云〈王摩诘〉莫卖卢龙塞归邀麟阁名〈陈伯玉〉石城昔为莫愁乡莫愁魂散石城荒〈郑守愚〉
　　本朝宣和四年赐郡名渔阳陞抚寜节度五年辽将张觉据州来䧏寻为金所破〈沿革表〉逊国同来访圣谟适观争国誓师徒耻生汤武干戈日寜死唐虞揖譲区〈石曼卿〉大义充身安是饿清魂有所未应无始终天地无前后名骨虽双此行孤〈同上〉
　　易州〈倚郭一　易水外县二　涞水　容城〉
　　郡号遂武
　　郡沿革天文尾箕兼昴毕分野禹贡冀州之域秦为上谷郡汉为涿郡故安易县地隋置易州大业初罢州置昌黎郡寻改为上谷郡唐初复为易州天宝初置上谷郡乾元初复为易州辽置髙阳军本朝号为遂武郡县沿革易水本秦上谷郡地汉为涿郡本朝置为易水县涞水本汉涿郡遒县地后周置永阳县后改涞水县容城本汉旧县属涿郡唐属易州本朝因之〈并沿革表〉形胜龙迹山在州城西南石上有仙人及龙迹西麓有坑大如车轮中有四穴春则风东出夏出南秋出西冬出北　龙宫山在涞水县西北三十里中有石洞泉水汇石井中　大寜山在易水西中有大寜寺　五回岭在州西南委折五回下望层山若蚁垤然　星月岩在州城西山顶有二穴望之隠然如星月状　黄金䑓在易州东南燕昭王所筑置千金于䑓以延天下士故名石兽冈在州城西南上有石似虎　易水在县境县
　　名取此　涞水在县东北三十里　雷溪在州西南即徐河上流滩石湍急声闻数里若雷鸣然　五龙池在州西北燕昭王引山泉注池栽莲建亭于上以为游观之所　马跑泉在州东北唐太宗征辽驻跸于此马跑地出泉故名　五华楼在州治即燕候云物䑓　候䑓在州治周武王所筑为日者占候之所　王公䑓在州东南燕昭王所筑乐毅剧辛邹衍尝游于此处　仙䑓在州境燕平曽学仙于此　吟诗䑓在州大寜山五代冯道吟诗于此　紫荆闗在州西八十里历代为扼塞之所　燕昭王庙在州东南二十里　四贤祠在易水傍祠郭隗乐毅剧辛邹衍　樊将军庙在州西即秦樊于期　古燕国在州东南广袤六十里召公之后都于此　武阳城在州东南故燕之下都也　三䑓城在容城县燕魏分易水为界筑三䑓登䧏以耀武〈纪胜〉
　　人物周郭隗郡人昭王招贤隗曰必欲致士先从隗始昭王筑宫师事之未几乐毅等诸贤俱归燕遂并强齐隗之力也　田光郡人不慕仕进为人智深而勇太子丹闻其贤愿与之交与图国事光曰臣闻骐骥盛壮之时一日而驰千里及其衰老驽马先之今太子闻光盛壮之时不知臣精已消亡矣因荐荆轲太子曰愿先生勿泄也光出而叹曰夫为行而使人疑之非节侠也遂自刎以明不言〈同上〉
　　集雄髪指危冠猛气冲长缨饮饯易水上四座列群英〈陶潜〉荆轲饮燕市酒酣气益震〈左太冲〉此地别燕丹壮髪上冲冠〈骆賔王〉匹马东归羡知己燕王䑓上结交新〈髙千里〉长虹贯白日易水急寒风〈阳缙〉洛阳为易水嵩岳是燕山俗变羌胡语人多沙塞颜〈李白〉谁言行游近张掖至幽州饥食首阳薇渴饮易水流〈陶潜〉双旌过易水千骑入幽州塞草连天暮邉风动地秋〈皇甫茂政〉
　　本朝雍熙四年陷于契丹宣和四年金人以州来归赐郡名曰遂武防御〈沿革表〉荆轲一去不复返易水东流无尽期〈冯戴〉燕山不改色易水无新声谁知数尺䑓中有万古情　中有学仙䑓燕平欲升天　林壑少佳色风雷有清秋太行千万里潇湘横中洲〈并刘因〉郭君自举先群豪乐生独歩超凡曹酬恩一雪伯国耻建功并倚云天髙〈吴师道〉郭隗独为天下始乐生还自魏中来齐城下后谗夫起易水歌长壮士哀〈董儒〉
　　蓟州〈倚郭一　渔阳外县二　三河　玉田〉
　　郡号广川
　　郡沿革天文尾箕分野禹贡冀州之域本秦汉渔阳郡魏晋属幽州隋初徙𤣥州于此后复置渔阳郡唐置蓟州取古蓟门闗以名天宝初改渔阳郡乾元初复为蓟州本朝改广川〈沿革表〉
　　县沿革渔阳本汉旧县属渔阳郡后废唐为渔阳县之大王镇三河本汉临泃县地唐析潞县地置三河县属幽州以地近七渡鲍丘临泃三水故名玉田本春秋无终国地汉为无终县魏属渔阳郡后省唐复置属幽州后改为玉田县因汉杨雍伯种石得玉故名〈同上〉
　　形胜崆峒山在州东北五里黄帝尝问道于崆峒山上有府君庙存焉　盘山在州西北山北数峰陡绝　桃花山在州西南魏志渔阳有桃花山即此　甘泉山在州西北七十里山下有泉极甘羙故名　瑞屏山在渔阳县北二十里连峰耸㧞秀若列屏　碣山在渔阳县东峰峦峭峻林谷深䆳　华山在三河县北三十里上出花斑石　圣水山在三河县西北上有圣水可愈眼疾　城山在渔阳县东山中平如城有石室仅容一人栖卧相𫝊孙真人修行于此　徐无山在玉田县东北后汉田畴避难于此　小泉山在玉田县东北三十里有泉出石罅间故名　无终山在玉田东北三十里乃古无终子国　金泉河在州城北　龙池河在州南周村河在渔阳县西　光沙泉在玉田南溪涧中泉涌沙而出碎若飞雪〈舆地纪胜〉
　　人物三国徐邈州人仕魏历谯相平阳安平太守所在着称后为梁州刺史风化大行累官司空　晋刘沉州人博学好古仕至侍中喜荐贤士为时所重　南北朝平恒州人为幽州别驾廉贞寡欲衣食常不足后迁秘书丞　平鉴郡人少聪敏有豪侠气以军功累迁㐮州刺史后迁懐州筑城以防冦城内井竭鉴衣冠而祝泉即涌出　唐鲁炅州人至襄邓节度使后以御贼有功封岐国公　五代李承约郡人后唐明宗拜为陉州节度使见毛璋谕以祸福璋即从之明宗大悦迁黔南节度使累官左卫上将军　皇朝赵普州人仕太祖初为掌书记后拜相又相太宗拜太师追封韩王　许骧州人风骨秀异十三能文善辞赋与吕䝉正齐名擢进士历御史中丞用法寛恕时称仁厚长者　杨崇勲州人知兵法真宗时为郡牧使仁宗时拜同平章事判定州集北登蓟丘望求古轩辕䑓应龙已不见牧马空黄埃〈阵子昻〉雁足牵情逺渔阳入望频〈王怿〉征戍在桑干年年蓟水寒〈李君虞〉去岁荆南梅似雪今年蓟北雪如梅邉镇戍歌连日动京城燎火彻明开〈张道济〉沙场烽火侵胡月海畔云山拥蓟城少小虽非投笔吏论功直欲请长缨〈祖咏望蓟门诗〉李相将军拥蓟门白头惟有赤心存〈杜子羙〉惆怅秦城送独归蓟门烟树逺依依〈李君虞〉今朝蓟城北又见塞鸿飞〈张文昌〉沙塞碍飞蓬〈张蠙〉禄山北筑雄武城〈杜甫渔阳〉本朝宣和四年金人以州来归赐郡名曰广川团练七年金人破之〈沿革表〉十载归来对故山山光依旧白云间不湏更读元通偈始信人间是夣间〈王子慎三河道中〉楼外青山半斜阳寒鸦翻墨㸃林霜〈邢嵓夫〉
　　景州〈倚郭一　遵化〉
　　郡号滦川
　　郡沿革天文尾箕分野禹贡冀州之域本春秋无终国地汉为右北平之境唐于此置马监及铁冶居民稍聚因置遵化县清安军本朝号滦川郡〈沿革表〉
　　县沿革春秋时为无终国地汉置遵化县〈同上〉
　　形胜南龙山在州南八里北又有北龙山两山相望蜿蜒如龙　明月山在遵化西南　清风山在县南髙三百馀仭　五峰山在县东北山磅礴突起五峰　三䑓山在县东北其山盘曲三层　磨䑓山在县南四十里山髙耸顶圆如磨　五里河在州北五里　梨河在县西南　大喜峰口在县北　龙门在县南十里山间上合下开髙六丈许水自悬崖倾泻而下轰然若雷　石门在县西北山势峭绝汉张纯叛灵帝遣将征之即此人物汉田畴郡人董卓之乱率亲族隠居徐无山躬耕飬亲曹魏时屡徴不出后文帝髙其义赐从孙闗内侯晋阳骛郡人器识沉逺始为平州别驾屡献安时强
　　国之术后以太尉致仕　南北朝阳尼郡人博通群籍仕魏为幽州中正朝廷尝命其举贤尼乃举其子朝廷称其不蔽贤〈舆地纪胜〉
　　集白云初下天山外浮云直向五原间〈卢思道〉残日沉雕外惊蓬到马前〈许文化〉风卷常山阵笳喧细桞营〈明馀庆〉吴师惊燧象燕将警奔牛若使三邉定当封万里侯〈孔绍安〉朝见马岭黄沙合夕望龙城阵云鲜庭中奇树已堪攀塞外征人殊未还〈卢思道〉
　　本朝宣和四年金人以州来归赐郡名曰滦川军使〈沿革表〉



　　记纂渊海卷二十二

　钦定四库全书
　　记纂渊海卷二十三　　　宋　潘自牧　撰郡县部
　　河东路
　　太原府〈倚郭一　阳曲外县九　太谷　榆次　寿阳　盂交城　文水　祁　清源　平晋〉
　　郡号晋阳　太原　冀寜
　　郡沿革天文参井分野禹贡冀州之域舜初以冀州地广分置并州后复省入冀周置并州成王封弟叔虞于此为唐国春秋时为晋国战国时属赵秦置太原郡治晋阳汉兼置并州东汉末省并入冀三国魏复置并州改太原郡为国晋为刘渊所据后没于石勒后魏仍为太原郡后周置并州总管府隋初郡废大业初罢州为太原郡唐为并州后置大都督府开元中改并州为太原府属河东道天宝初加号北京五代时唐为西京又改北京本朝为太原府太原郡河东节度〈沿革表〉
　　县沿革阳曲本秦太原郡狼孟县汉置阳曲县本朝因之太谷本晋大夫阳处父邑隋改为太谷县以县西有大谷故名本朝仍旧榆次春秋时晋魏榆邑汉置榆次县寿阳春秋时晋马首邑晋始置寿阳县盂本春秋时仇犹国晋为大夫盂丙邑名曰㿻交城本汉晋阳县西境隋始置交城县因县界有古交石城故名文水春秋时为晋平陵邑魏置受阳县隋改曰文水取县西文谷水为名祁春秋时晋大夫祁氏邑汉为祁县清源春秋时晋地名清源又名梗阳隋置清源县以水为名平晋周唐叔虞始封之地秦置晋阳县本朝以县为平晋军寻罢军为县〈同上〉
　　形胜亭子山在府北三十里下有桃花三洞乃白翺读书处　石尖山在府城西六十里有孤石立于汾水侧髙十馀丈　罕山在府城东北五十里榆次县北比诸山独为壮丽　系舟山在府城北九十里禹治水系舟其上故名　石室山在平晋县西南七十里上有石室壁间篆字人莫能测　鳯凰山在太谷县南十里相传拓䟦圭时鳯见此　仇犹山在盂县北七里上有仇犹君庙　藏山在盂县北五十里相传程婴公孙杵臼藏赵孤处上有二人庙　隠泉山在文水县西南二十五里卜子夏退老西河之上即此旁有子夏室　汾河在府西二里　晋水在平晋县西南二十里即智伯遏水以灌赵城者　寿水河在寿阳县西二里　孔河出交城县北一百二十里　晋阳宫在故唐城内春秋时董安于理晋阳公宫即此至今宫殿甚多　筹邉楼在府治内冯京守太原时所建　天门关在府城北四十里隋炀帝所开　石岭闗在府城东北一百二十里　马陵闗在马岭　伏马闗在盂县东北七十里　榆枣闗在盂县东一百一十里　赤桥在平晋县西南　台骀庙在平晋县境祀金天氏之子　汉文帝庙在阳曲东北　诸葛孔明庙在太谷县　陶唐城在清源县俗谓之姚城　唐城即平晋城治本唐叔虞子燮父徙都之所〈舆地纪胜〉
　　人物周狐突晋大夫怀公初立突之子从重耳公令突召之不从而死　狐偃突之子相文公伯天下其功甚多　公孙杵臼程婴二人皆赵朔客保全赵氏孤儿后世贤之　汉常惠平晋人武帝时随苏武使匈奴留十馀年始归朝廷嘉其忠勤拜光禄大夫　郇越平晋人明经饬行举孝廉茂才以病去官散其家财千馀万以赡九族显名当世　温序平晋人为侍御史迁护羌校尉为隗嚣将所执迫令从已序誓不贪生伏剑而死王允郡人家世仕宦郭林宗见而奇之以为王佐才累官豫州刺史　王烈郡人少师陈寔以孝友称乡里有争讼质于烈咸服　三国郭淮阳曲人举孝廉事魏屡立战功累迁征西将军都督雍梁诸军事　孙资平晋人曹操聘之不应荀彧常称曰北州贤智惟孙彦龙耳王昶晋阳人事魏累官兖州刺史赐爵闗内侯常为
　　书程教子弟方严　温恢祁人举孝廉事魏为侍中子六人并知名世号六龙　晋温羡恢之孙少聪敏拜豫州刺史以功封大陵县公　郭奕阳曲人少负重名山涛称其髙简有雅量官至尚书　王浑昶长子迁徐州刺史破吴有功官至司徒　郭澄之阳曲人少有才思相刘裕封南丰侯　王承济之子弱冠知名为东海太守政尚清净为中兴名臣第一　王述澄之子幼孤事母以孝闻时为临海太守累官尚书令　王坦之述之子少与郄超俱负重名封安北将军弟袆之尚德阳公主历中书侍郎　温峤羡从子博学能文拜大将军为刘琨所礼讨除叛乱皆峤之谋累迁开府仪同三司南北朝王𤣥谟祁人事宋为彭城太守迁豫州刺史加都督　唐温大雅祁人髙祖时定仪典拜黄门侍郎礼部尚书封黎国公弟彦博累官中书令彦将以功封清河郡公　武攸绪文水人武后之兄武后专制攸绪弃官归隠终身不仕　狄仁杰平晋人举明经常登太山见白云曰吾亲舎其下怅望久之后劝武后归政太子人称其取日虞渊斗南一人累官平章事封梁国公王维平晋人举进士第一善诗常因禄山反伤感有百僚何日再朝天之句官至尚书右丞　武元衡为御史中丞德宗称其为真宰相器后拜相其弟儒衡亦髙雅官至戸部左侍郎　温造姿表魁杰初为殿中侍御史劾李祐违制进马祐曰吾胆落于温御史　皇朝杨业平晋人屡立战功时号为杨无敌屡败契丹卒赠太尉呼延赞平晋人以积功累官至康州团练使〈同上〉
　　集塞外悲风切交河冰已结潮海百重波阴山千里雪迥戍危烽火层峦引髙节〈唐太宗〉金阙九层鄙蓬莱之已陋玉楼千仭耻崑阆之非奇落月低于桂筵流星起于珠树〈唐太宗〉霜威出塞早云色渡河秋夣绕邉城月心飞故国楼思归若汾水无日不悠悠〈李太白〉阴壑生虚籁月林散清影天阙象纬逼云卧衣裳冷〈杜甫〉还携堂邸向并州将相兼权是武侯时难独当天下事功成却进手中筹再三陈乞炉烟里前后分张玉桉头〈王建〉解放角鹰逐塞鸟能将代马猎秋田山头野火寒多烧露里孤峰湿作烟〈崔颢〉邑传榆石在路绕晋山微别意方萧瑟新秋一叶飞〈韦应物〉
　　本朝太平兴国四年平刘继元降为𦂳州军事毁其城移治于榆次又废太原县以平定乐平二县属平定军交城属大通监七年移治唐明监旧领河东路经略安抚使元丰为次府大观元年陞大都督府开宝元年自大通监来隶交城熙寜三年废晋平入阳曲政和五年复〈沿革表〉并州自古多豪杰战争五代㡬百年天开地阖真主出犹须再驾方凯旋　并人昔游晋水上清澈照耀涵朱颜晋水今入并州里稻花漠漠浇平田〈并欧阳修〉风劈面疑裂冻粘髭有声太阳过午暗暮雪照人明　沙平寛似海雕逺立如人绝域居中土多年息塞尘〈并王正羙〉隆徳府〈倚郭一　上党外县七　屯留　襄垣　潞城　壶闗　长子　涉　黎城〉
　　郡号上党
　　郡沿革天文参井分野禹贡冀州之域商时为黎国书曰西伯戡黎即此后为赤狄潞子婴儿复立黎国战国初为韩之别都后属赵秦置上党郡治长子晋徙治潞县后周始置潞州领上党襄垣二郡隋初郡废大业初改州为上党郡并置上党县唐复为潞州天宝初改上党郡乾元初复为潞州后置昭义军节度属河东道五代时梁改匡义军唐改安义军晋复昭义军本朝改昭德军后升为隆德府〈沿革表〉
　　县沿革上党商时为黎国地秦置上党郡本朝为上党县屯留春秋晋余吾邑又名屯留汉置县襄垣秦始置县属上党以赵襄子所筑故名潞城本春秋时潞子婴儿国晋灭之汉置潞县后魏改刈陵县隋初废后置潞城县壶闗本黎国地春秋时属晋汉始置壶闗县长子本周史辛甲所封之地左传晋人执卫行人石买于长子即此汉置长子县涉古沙侯国地汉置漠县后因漳水人民徒涉遂名涉县黎城古黎侯国隋始置黎城县形胜壶闗山在郡城东南十三里山形似壶汉于此置闗　柏谷山在郡城东北十三里与太行山相连山多柏树　五龙山在上党东南二十五里时有五色云见于此上有五龙祠　雄山在上党城东六十里比诸山特为雄壮故名　紫云山在长子县东四十里唐明皇濳于潞重九日与群臣登山见有紫云气故名　疑山在屯留县西十里魏孝文帝幸潞见此山有伏龙疑而不进其后唐𤣥宗自潞入盖其应也　鹿台山在襄垣县南二十里　羊肠坂在壶闗东南一百六十里盘曲如羊肠　绛水出盘秀山下　神农井在羊头山后即神农得嘉谷处　长平闗在长子南四十里即秦白起坑赵卒四十万处　吾峪闗在黎城北二十里　丹朱城在长子县治尧子丹朱所筑　微子城在潞城东十五里殷微子所封之处　黎侯城在黎城东南三十里春秋荀侯灭潞立黎侯即此〈舆地纪胜〉
　　人物周豫让上党人为智伯臣简子灭智氏让为报仇不忘国士之遇　汉冯奉世上党人学春秋善兵法韩曾举为卫侯使击莎车威震西域赐爵闗内侯　冯野王奉世次子为陇西太守以治行髙入为左冯翊迁大鸿胪　鲍永屯留人性至孝更始中迁尚书仆射行大将军以破青犊功封中阳侯　晋续威上党人博览经籍仕为东安太守有治绩　南北朝尧暄长子人羙貌恭慎仕魏累官大司农三子二孙俱膺显职　唐苗晋卿壶闗人举进士累官中书舎人知吏部后为魏郡太守政化大行肃宗时拜左相　皇朝李崇矩上党人有志行乡里推服平泽潞征扬州皆有功累官太傅　张延通潞城人性颖悟有才干初为通使舎人历官兵马都监　李处耘上党人初隶太祖帐下临机决事谋无不中后以功迁枢宻副使　李继昌崇矩子性谨厚官至连州刺史　李继隆处耘子善骑射征伐四方皆有功累迁镇安军节度使〈同上〉
　　集倚天长剑截云孤报国纵横见丈夫五载登坛真宰相九重分阃正司徒曽闻转战平坚冦共说题诗笑腐儒料敌知㡬在方寸不劳心力讲阴符　鼓角因风飘𦍤气旌旗映水发秋光河源收地心犹壮笑向天西万里霜〈并杨景山〉天晴红帜当山满日暮清笳入塞长年少功髙人最羙汉家坛树月苍苍〈同上〉悠悠卷斾旗饮马出长城寒沙连骑迹朔吹断邉声胡笳清玉塞羌笛韵金钲绝漠干戈戢车徒振原隰都尉反龙堆将军旋马邑扬 --（‘昜’上‘旦’之‘日’与‘一’相连）麾氛雾静纪石功名立〈唐太宗〉盛德雄名逺近知功髙先乞守藩维衔恩暂遣分龙节署敕还同在凤池天子亲临楼上送朝官齐出道傍辞明年塞北清藩落应起生祠请立碑〈张文昌〉
　　本朝太平兴国初改昭德旧领河东路兵马钤辖兼提举泽晋绛州威胜军屯驻伯本城兵马巡检事本潞州监中靖国元年改为军崇寜三年升为府仍还昭德旧节天圣三年徙黎城于涉之东南白马驿熙寜五年省入潞城县元祐元年复〈沿革表〉地形西控三秦逺河势南吞二华秋晋魏兵争一春梦汉唐坛祀几荒丘披圗吊古令人慨不必重登鹳雀楼〈冯叔献〉秦兵伏甲武安西赵将非材战士携千里阵云沉晓日万家屋瓦震秋鼙〈萧真卿〉
　　平阳府〈倚郭一　临汾外县九　洪同　襄陵　神山　赵城　汾西　霍邑　冀氏　岳阳　和川〉
　　郡号平阳　河东　晋寜
　　郡沿革天文觜参分野禹贡冀州之域尧都平阳即此以其地在平水之阳故名春秋属晋战国属韩后属赵秦汉皆为河东郡地三国魏始置平阳郡晋仍旧后赵兼置东雍州孝昌中改唐州建义初又改晋州隋改郡曰平河寻废郡为州大业初改临汾郡义寜初复改平阳郡唐改为晋州天宝初改平阳郡乾元初复为晋州五代梁置定昌军节度改建雄军节度本朝州军仍旧政和中陞州为平阳府〈沿革表〉
　　县沿革临汾本汉旧县属河东郡晋改曰临汾县洪洞春秋时杨侯国隋改为洪洞县以镇为名襄陵本晋大夫郤犨食邑以襄公陵在此故名神山本汉河东郡唐武徳中始析置浮山县寻改神山县赵城周穆王封造父之地春秋时赵简子居之隋为霍邑地后乃分置赵城县汾西本汉彘县地后魏置汾西郡隋初改为汾西县霍邑禹贡岳阳即此地隋置霍邑县以霍山为名冀氏汉河东郡地后魏置冀氏县岳阳亦汉河东郡地禹贡岳阳即此和川本后魏义寜县隋改为和川县后废唐复置本朝因之〈同上〉
　　形胜平山在郡城西南二十五里即姑射山之支也平水出焉　卧虎山在府城东三里以形似名　石孔山在郡城西三十五里九孔相通深不可测　姑射山在郡城西五十里上有姑射莲花二洞即庄子所谓有神人居焉者　三磴山在襄陵县西南十五里上有龙祠崇山在襄陵县东四十五里山顶有塔并卧龙祠
　　南尧山在神山县东八里上有尧祠　浮山在神山西六十里相传洪水时随水消长故名　霍山在县东南三十里为冀州之镇　秦王岭在神山县东北四十里唐太宗为秦王时至此故名下有秦王庙　太平闗在襄陵县南三十五里　豫让桥在赵城南十里即豫让为智伯报仇处　伏羲庙在赵城南十里　尧庙在郡城南　伯益庙在尧庙西　皋陶墓在洪洞南三十里人物周师服晋人穆侯时为贤大夫　荀息晋人献公时请假道于虞以伐虢后死太子之难　郤芮献公时为大夫食邑于冀　士𫇭献公时为大夫　赵夙毕万献公时大将俱有奇功　卜偃献公时上大夫荀息伐虢偃知必胜当时贤之　里克献公时贤大夫献纳甚多　介之推文公出亡时相随有功　栾枝事文公为大夫将下军赵衰让之为卿　锄麑晋之力士也灵公令杀赵宣子麑不从触槐而死　祁奚为晋中军尉尝荐其子以自代当时称其不避嫌　灵辄家贫有守尝报宣子一饭之德当时义之　董狐晋史官直书不讳郤犨灵公时为贤大夫与郤志郤奇并号三郤　魏
　　颗魏武子之子尝尊其父治命不杀其妾后𫎇显报师旷善审音为音律之祖　张仪善游说显于六国蔺相如仕赵为舎人奉璧入秦秦王不能屈当时壮之汉纪信赵城人项羽围汉王急信以身代　晋邓攸
　　襄陵人永嘉之乱弃子负侄元帝时为吴郡太守甚清介累迁尚书右仆射　皇朝邢昺神山人精于易太宗召为国子监丞后至学士　郭纯洪洞人中进士官至宣德郎长于史学温公称其有迁固才〈舆地纪胜〉
　　集姑射聊长望平阳遂宛然舜耕馀草木禹凿旧山川〈杜甫〉魏武中流处轩辕问道回长堤春树发髙掌曙云开龙负王舟渡人占仙气来河津会日月天仗役风雷东顾重闗尽西驰万国陪遥闻股肱郡元首咏康哉〈张九龄〉东咏唐虞迹西观周汉尘山河非国宝明主爱忠臣〈张说〉胡来不觉潼闗隘龙起犹闻晋水清〈杜甫〉大始之气有清浊结浊为山浚清为岳其山维臣其岳维君惟南之镇曰霍为尊〈皮日休山赋〉豫让酬恩岁已深髙名不朽到如今年年桥上行人过谁有当时国士心〈阙〉
　　本朝建雄军节度政和六年升为府熙宁五年废慈州乡寜县分隶襄陵熙宁五年省赵城为镇隶洪洞元丰三年复为县太平兴国六年废沁州以县来属和川熙寜五年省为镇入冀氏元祐元年复为县〈沿革表〉人言洞府是龙宫升降随波与海通共坐船中那得见乾坤浮水水浮空〈东坡题浮山〉晨鸡三唱未开闗留滞行人更解鞍却上月明髙处立晓风吹面作清寒〈刘景文〉鹿走中原两虎争荥阳围解事堪惊当时㧞剑论功者失口何人说纪生〈李济夫〉西山万古壮陪京一日汾流入废城浩浩市声争晓集畇畇原隰但秋耕晋公老去诗仍在越石亡来恨未平千尺浮图暮烟底瓦盆浊酒为谁倾〈元德明〉绛州〈倚郭一　正平外县六　曲沃　太平　翼城　稷山
　　绛　垣曲〉
　　郡号绛阳
　　郡沿革天文觜分野禹贡冀州之域春秋时属晋即故绛与新田之郡后属魏汉为河东郡临汾县地魏属平阳郡后魏置正平郡并置东雄州治柏壁后周改为绛州徙治玉璧隋初郡废徙州治东雍州城后改绛郡治正平唐复为绛州本朝仍旧〈沿革表〉
　　县沿革正平春秋时晋绛地隋置正平属绛州曲沃春秋时晋文侯弟成师封沃即此后魏始置曲沃县太平本汉河东郡临汾县地后魏始置太平县以在太平故闗城故名翼城春秋时晋绛邑后更曰翼隋改为翼城县稷山春秋晋侯治兵于稷即此隋为稷山县以山为名绛县春秋为晋都汉为绛县因县有绛山故名垣曲即周召分陕之处汉为垣县地本朝改为垣曲县〈同上〉形胜九原山在州西北三十里昔赵文子与叔向观于九原即此　稷山在县南五十里后稷播榖于此　太阴山在绛县东南十里崖壁峭绝日景不到故名　绛山在县西北二十五里　太行山在县东十里　折腰山在垣曲北七十里山有铜冶　绛水在绛县西智伯言绛水可灌安邑即此　圣水井在绛县西三十里有疾者饮之常愈　鼔堆泉泉上有堆如覆釡履之有声如鼓傍有圣母祠　舜井在垣曲县北五十里有舜祠桐乡城在曲沃县西南四十里伊尹放太甲于桐即
　　此　唐城在翼城县南十五里成王封太叔即此　东圃在翼城治东北内有阜民㕔锦江邀月叠翠五柳亭绛守居园池在州治北内引鼔堆泉为大池中建泗
　　涟亭旁植竹木花柳郡守憩息于此　廉城在稷山县西南十二里为后周重镇魏王思政刺并州所筑　九层台在太平东南二十五里按说苑晋献公筑九层台即此　子奇垒秦王姚兴遣弟子奇为征虏将军所筑稷王城在县西三十里故址微存　绛侯封邑在绛
　　县西二十里汉周勃所封之地　亳城在垣曲西十二里昔成汤于此誓众　葛城在垣曲西南五里即葛伯所居之地　古阳壶城在垣曲南二里　瞽瞍冢在垣曲东北六十里　后稷墓在稷山南五十里〈舆地纪胜〉人物南北朝杨𢶏正平人少豪侠仕后魏拜伏波将军后以功封侯　唐裴守真稷山人举进士六科连中官太常博士后为寜州刺史民怀其政卒赠戸部尚书子馀中明经累官冀州刺史有惠政次耀卿擢童子科累官京兆尹拜同平章事　尹知章翼城人少梦人持斧凿其心惊寤从此志虑开明贯彻六经为世通儒官太常博士擢礼部员外郎　髙秀岩稷山人以击吐蕃授万福府别将累迁戸部尚书安史之乱与李郭同援社稷有大功　裴佶稷山人举进士第授补阙请讨李怀光及阻用卢杞言甚切直后代韦士文为黔中观察使夷部帖服累官工部尚书　皇朝裴济稷山人耀卿之后屡征大敌俱有功后赠镇江军节度　张会元翼城人举进士不第乃隠居教授造就人才甚多　张观绛县人中服勤词学科第一后擢御史〈同上〉
　　集万里横戈探虎穴三杯㧞剑舞龙泉〈李白〉城开周京转闗河陕祁连稍观汾水曲俄指绛台前〈杜必蕳〉发迹来南海长鸣向北州匈奴犹未灭画地取封侯〈杨炯〉塞垣通碣石虏阵抵祁连相思在万里明月不长悬〈卢杲之〉阵去金河冷书归玉塞寒带月凌空易迷烟退浦难〈骆宾王〉将军大斾扫狂童选诏文臣赞武功暂逐虎牙临故绛逺含鸡舌过新丰〈李义山〉匈奴犹未灭魏绛复从戎怅别三河道言追六郡雄〈陈子昻〉
　　本朝熙寜五年废慈州以乡寜县分隶太平稷山〈沿革表〉尝闻绍述绛守居偶来登览周四隅异哉樊子怪可吁心欲独出太古初〈欧阳修〉自此两河间寂寂无戎备卒闲喜夜歌将老贪春睡〈陶商翁〉盛时文化无烽火玉壁闗头月满山〈同上〉
　　泽州〈倚郭一　晋城外县五　髙平　阳城　端氏　陵川
　　沁水〉
　　郡号髙平
　　州沿革天文觜参分野禹贡冀州之域春秋属晋战国属韩后属赵秦为上党郡髙都县地汉为上党河东东郡地后魏置建兴郡治髙都城兼置建州北齐又置长平髙都二郡后周并为髙平郡隋废郡改建州为泽州治丹川县大业初废州置长平郡唐初复改置建州又于髙平县置盖州寻废建州徙盖州治晋城县又置泽州治端氏县贞观初废盖州而以泽州治晋城天宝初为髙平郡乾元初复为泽州会昌初置河阳府本朝属河南道〈沿革表〉
　　县沿革晋城唐析丹川为州附郭县后以丹川盖城二县省入髙平本战国赵长平地汉置泫氏县后魏属长平郡北齐改髙平县阳城本汉河东郡濩泽县唐天宝初改为阳城县端氏史记赵韩魏三家分晋封晋君之子于端氏汉为端氏县属河东郡本朝属泽州陵川本汉泫氏县地隋属泽州因县境陵阜环列故名沁水汉旧县属河内郡隋置沁水县属泽州〈同上〉
　　形胜司马山在州城北十里上有晋司马懿祠　太行山在州东南三十里　天池岭在州城东三十七里上有二石门可容千人晋常设寨备兵　岳神山在州西四十里上有天仙洞　石人山在州城东南十里太行山巅其石类人形故名上有龙潭　金峰山在髙平县三里上有凌烟寺　头颅山在髙平西五里秦白起坑赵降卒四十万后人收葬于此居民祀之　羊头山在髙平东北三十里神农尝五榖于此今有黍二畔其南阴地黍白其北阳地黍红因之以定黄钟　金门山在髙平北五里当赵营垒之门其地赤色日照如金　韩王山在髙平县乃县之主山也其山独髙上有平地数亩昔秦围韩王于此故名　走马岭在髙平县西北十里出铁矿　米山在髙平北十里赵将廉颇军长平积米于此故名　悬壶山在髙平西南二十五里上有悬壶真人祠　马武山在灵川县东五十里汉马武常屯兵于此　史山在阳城县东北三十里产铁　析城山在阳城境七十五里下有神池其深莫测即成汤祷雨处　空仓山在沁水东一百四十里秦白起诡运置仓以绐赵括　嘉润池在州北十里上建庙人有祷者以香纸投池诚则沉不诚则浮　雷泽在阳城西北十里墨子谓舜渔于雷泽即此　神农井在羊头山下　义井在陵川西二十里其地少井里人以次而汲无敢紊者　温泉在州南　铜鞮城在州南四十里本晋大夫羊舌赤邑　掷笔台在州南三十五里相传慧逺禅师隠此著𣵀盘经成掷其笔曰若䟽义契理笔当驻空已而果然　宣圣回车辙在州南四十五里孔子将入晋闻赵简子杀贤大夫窦鸣犊舜华至此回车有遗迹存桑林在阳城西南五十里成汤祷雨于此其地至今
　　多桑〈舆地纪胜〉
　　人物汉原臣髙平人常为谷口令方古循吏　陈龟泫氏人举孝廉累迁京兆尹　南北朝徐招髙平人少好法律仕元魏以功进爵为侯　檀翥髙平人好读书工文雅善鼓琴为世所重官中书舎人封髙唐子　蔡袭髙平人仕魏为齐安都守后从孝武西征赐爵平舒县伯子祐少有大志事母以孝闻仕魏为都督后以功封苌乡县伯　田𢎞髙平人慷慨有谋略事周累迁骠骑大将军　五代段思恭州人仕周为左司员外郎　赵振陵川人性淳厚父殁哀感三年人称其孝赀产尽让兄好周贫乏喜施药尝遇异人言其有阴德后二子安时安荣皆状元及第　皇朝宋太初晋城人举进士为大理评事累官御史中丞都转运使以善政闻　刘义叟晋城人欧阳修荐其学术试大理评事终于崇文馆检校　李异髙平人精韵学长子林举进士次子森发解苐一森子长曼幼年登第曼子长伯畴髙才能文次中立又登第祖孙袭箕裘之业一门最盛〈同上〉
　　集闗河三晋路賔从五原人孤戍云通海平沙雪度春酬恩㸔玉剑何处有烟尘〈并皇甫孝常〉浩𣺌浸云根烟岚
　　出逺村望水知柔性㸔山欲断魂〈宋延清〉积气冲长岛浮光溢大川　十年通大汉万里出长平寒日生戈剑阴云拂斾旌饥乌啼旧垒疲马恋空城〈并沈云卿〉
　　本朝旧设天井闗于晋城县靖康元年改名雄定闗〈沿革表〉千里驱车陟太行秋风髙拂鬓丝凉闗当天井闻灵籁路出羊肠绕大荒〈文彦博〉此子徒能读父书兵降始信蔺相如却令后代承家者每到长平诫覆车〈文彦博〉西山万古壮陪京一日汾流入废城浩浩市声争晓集畇畇原隰但秋耕晋公老去诗仍在越石亡来恨未平〈元德明〉闗河迢递绕黄沙惨惨阴风塞柳斜〈朱少章〉
　　代州〈倚郭一　雁门外县三　⿰　五台　繁峙〉
　　郡号雁门
　　郡沿革天文参井分野禹贡冀州之域春秋时晋地后属赵秦为雁门郡汉治阴馆即此地三国魏徙雁门南度句注治广武县后周移肆州治此隋初郡废置代州及改广武曰雁门县大业中改州为雁门郡唐改代州天宝初改雁门郡乾元初复为代州本朝因之〈沿革表〉县沿革雁门春秋时晋地赵秦为雁门郡隋改雁门县崞汉旧县属雁门郡五台本汉虑虒县属太原郡隋改为五台县因山以为名繁峙汉旧县属雁门郡后魏置繁峙郡后周郡县并废唐移今治本朝因之〈同上〉
　　形胜舜山在州东南十五里上有舜井并庙　牛斗山在州西北三十五里上有七峰如北斗　夏屋山在州东北三十里赵襄子登夏屋诱代王使厨人操铜斗击杀之遂有代地山中有兽形如莵相负共行　白仁岩在州西北四十里上有石塔并说法台定心石棋枰石下有五井　雁门山在州东北三十五里　代谷在州境内　凤凰山在州南三十里相传仁寿二年凤见于此上有来仪观并升仙凤栖二处旁有诸洞孙真人链丹于此　⿰山在县西二十里上有神庙　天涯山在⿰县东南四十里上有石鼓神祠　将军山在⿰县东南七十五里上有神庙庙前石上有马蹄迹　秦戏山在繁峙县东北一百二十五里滹沱源出此　圣锺山在五台县境内上有胜迹二十二处　五台山在县东北一百四十里上有五峰髙出云表山中圆光不时呈现　洗参池在州境世传仙人尝于此洗药　饮虎池在州北　滹沱河源出繁峙县　八角井在州城内龙跃泉在州西北二十五里平地涌出旧传濳通燕京之天池　豹突泉在雁门闗西北流出塞　广武城在州西汉髙帝械系娄敬于此　薄村在州东北三十里即汉文帝母薄太后所葬之地　断景树在州城西汉文帝当迎立时犹豫不决卧于树下遂寝日过树景不移今建白杨庙即此树也　卤城在繁峙东相传每朝𬯀云雾中呈现楼堞门内似有人马现则多雨丰年之兆　说法台在五台县西北三里〈舆地纪胜〉
　　人物晋莫含繁峙人有才能初为叅军后封闗中侯郝隆⿰县人累世同居诏复其家　解叔谦雁门人母有疾夜祷闻空中云须丁公藤可痊谦遂得丁公藤为酒饮之果愈　周续之雁门人年十二从太守范甯受业通五经五纬后隠庐山与刘遗民陶渊明谓之浔阳三隠　隋杨义臣州人有将略为朔州总管受御甲之赐有功进礼部尚书　唐茹汝升州人为仆射郡有水灾汝升祭之水不泛溢里人慕其德立庙祀之　五代史建瑭雁门人仕晋为先锋破敌有功累官贝相二州刺史　皇朝杨震⿰县人弓马绝伦讨方腊有功迁知麟州　杨存中震子少警敏诵书日数百言为人魁梧宣和末应募击贼屡立奇功封同安郡王〈同上〉
　　集髙山代郡东接燕雁门胡人家近邉解放胡鹰逐塞鸟能将代马猎秋田〈崔颢〉冰壮飞狐冷霜浓𠉀雁哀将军朝受钺战士夜衔枚〈沈佺期〉汉南春色到滹沱邉柳青青塞马多万里江山今不闭汉家频许郅支和〈李君虞〉孤城天北畔绝域海西楼　后殿函闗尽前旌雁塞通〈并岑参〉本朝景德二年废唐林县旧置沿邉安抚司〈沿革表〉晴空雁起云邉塞夕照人归郭外村〈李钦用〉骅骝欣得路鸿雁惜离群木落黄华露城低紫塞云　凤山可是生来巧堪与南楼作画屏〈孙德裕〉
　　忻州〈倚郭一　秀容外县一　定襄〉
　　郡号定襄
　　州沿革天文参井分野禹贡冀州之域春秋属晋后分属赵秦属太原郡汉为太原之阳曲县地东汉末于此置新兴郡治九原郡晋改为晋昌县后魏置肆州治秀容城后周徙肆州于雁门郡隋初复立新兴郡及云州后改郡为忻州取界内忻水为名大业中废云州及忻州以其地入楼烦郡唐复置新兴郡领秀容县寻复为忻州又置定襄县天宝中改定襄郡乾元初复为忻州属河东路〈沿革表〉
　　县沿革秀容后魏肆州治此县后周徙州治雁门县定襄本汉阳曲地东汉末既移其民于太原近界置定襄县以处塞下遗民入新兴郡魏晋因之隋省定襄入秀容县唐复置属忻州本朝因之〈同上〉
　　形胜九原山在州城西髙九仭又名九龙冈　独担山在州西南二十里出云母石上有山神庙　广峪山在州东南二十里中有石岩广三丈建黉堂有神像　锺乳山在州西北三十里双峰并峙　程侯山在秀容县北四十里因春秋程婴得名　陀罗山在州西北四十里髙僧文殊曽游于此上有足迹　忻口山在州北五十里昔汉髙祖出平城之围还师次此六军忻然故名云中山在州西北五十里下有谷云中水所出　圣
　　阜山在定襄东北一十里石上有仙人二手迹一足迹旁有温泉　丛𫎇山在定襄南二十五里山甚髙春夏云气相接即雨　居士山在定襄东南二十五里下有石室昔魏宗室居此〈舆地纪胜〉
　　人物南北朝薛云州人性嗜学不乐仕进隠于覆舟山皇朝贺惟忠定襄人性刚果知书晓兵法初授易州
　　刺史兼易定祁等州都巡检捍卫有功名震北邉　辅超州人勇悍有力初平上党迁内直都知又征太原攀垒先登太宗喜其勇赐锦袍银带累官莱州团练使刘易州人性介烈博学好古喜谈兵法韩琦知定州上其所著春秋论授太学助教不就　姚氏二女定襄姚廷玉女随父官山东会贼众破城被获二女义不受辱投水而死　刘晏妻张氏州人晏早卒张氏年二十一守节四十年旌表其门　温锺妻乔氏定襄人年二十二夫卒养亲抚子始终一节〈同上〉
　　集溪邉残垒空云水山上孤城对驿楼〈刘蕴灵过定襄诗〉孤峰耸翠连三晋〈姚合题锺乳山诗〉凿开混沌露元气散布森罗弥梵天云外无时不闲在楼居何处得超然〈张文昌咏陀罗山诗〉本朝熙寜五年省定襄入秀容元祐元年定襄复为县〈沿革表〉百里行㸔层𪩘出五峰坐见彩云舒四时利泽霑群品谁识杨枝一洒馀〈王琮〉平吞岭海烟波阔逺接天池宇宙寛〈蒋瑄咏九原山诗〉
　　汾州〈倚郭一　西河外县四　平遥　介休　灵石　孝义〉
　　郡号西河
　　郡沿革禹贡冀州之域天文参分野春秋时属晋战国时属赵秦汉皆为太原郡地三国魏置西河郡治兹氏县晋为西河国后魏置汾州治蒲子城后移治西河北齐改置南朔州后周改为介州隋初郡废大业中州废复为西河郡治隰城县唐初改浩州寻改汾州天宝初改西河郡乾元初复为汾州属河东道本朝因之〈沿革表〉县沿革西河本汉太原郡兹氏县地魏始置中阳县属西河郡隋属汾州唐贞观初改西河平遥本汉平陶县属太原郡晋属太原国后魏以太武名焘改平遥县隋属介休唐属太原本朝因之介休本晋大夫弥牟邑秦为介休县以介山为名灵石本汉太原郡介休县地隋开皇中巡幸傍汾水开道得瑞石有文曰大道永吉故名孝义本汉太原郡兹氏县地后魏置永安县隋属汾州唐改孝义县因县人郑兴有孝义故名〈同上〉
　　形胜羊头山在州西北十五里状类之故名　万戸山在州西二十里髙八十丈尧时洪水诸山皆没惟此山不没所济者万戸故名　白彪山在州西北三十里昔有驺虞见此故名　石婆神山在西河县西北三十里旧传此山无水有老妪日逺汲以济人没后置祠祀之比干山在州西北一百里昔比干筑城于此　石室
　　山在州西三十里麻衣仙姑尝隠此上有仙姑洞　谒泉山在州西北四十里上有汤泉子夏尝居此　介山在介休县东二十五里以介子推隠此故名　汾河在州东二十五里　㧞戳泉在介休县东北二十里昔单雄信与尉迟敬德战于此挿戳于地㧞戳遂出此泉仁义河在灵石县四十里引渠溉田民称便焉　禁火台在州城内寒食祭介之推于此　仙槐树在州治西年久朽枯有异人投药其中后复畅茂　黄华老人石刻在州儒学内字甚遒劲老人姓王名廷筠〈舆地纪胜〉人物周介之推从晋文公出亡周旋艰险十九年文公即位赏从者推不言禄禄亦不及推遂隠于绵山　汉郭㤗介休人禁党锢时诸贤被祸㤗独全　晋王延西河人九岁丧母哀毁逾礼善事继母至孝官至尚书左丞　南北朝郭文恭平遥人后魏时为太平令年逾七十䘮母过哀负土筑坟后旌表　唐郑兴州人幼有至性父卒食不入口者三日母病侍汤药七日不解带刲股为羮以进母疾遂愈朝廷闻之表所居之里曰孝义宋之问善词章弱冠直习仪馆武后召从臣赋诗之
　　问诗超于众夺东方虬锦袍赐之问　辛云京州人世为将家子斩馘常冠诸军迁太常卿后以功授开府仪同三司封金城郡王　薛能州人举进士官至工部尚书长于诗有文集十卷行于世　五代薛融平遥人以文学知名晋髙祖镇太原融为观察使累迁尚书右丞皇朝辛仲甫孝义人初拜左补阙太祖常求文武全
　　材赵普以仲甫对后为参知政事　文彦博介休人进士及第初仕翼城榆次令后历事四朝出将入相五十馀年与富弼齐名累官至太师封潞国公　狄青州人风骨奇伟善骑射初为延州指挥使讨元昊四年间大小二十战八中流矢人呼为狄天使又平侬智髙累立大功拜枢宻使〈同上〉
　　集汾水晋山今古梦夕阳无语重徘徊〈唐人〉少年初带印汾上又经过〈韦应物诗〉兴逸横汾体恩波作颂才〈袁晖诗〉梦绕邉城月心飞故国楼思归若汾水无日不悠悠〈李白〉风霜臣节苦岁月主恩深为语西河使知余报国心〈崔颢〉单于莫近塞都护欲临邉漠驿驰烟火胡沙泛水泉〈同上送裴都护赴西河〉去年六月西河西〈张道济〉
　　本朝太平兴国元年改孝义为中阳后复为孝义熙寜五年省为镇入介休元祐元年复〈沿革表〉汾流水合黄流浊霍岳山摩华岳低〈好问〉汉家亭起向汾阴俯瞰中流百尺深昔日遗基微有迹多年古柏自成林〈萧起〉介休山下两闲人来访汾阳旧使君明日却归尘外去一双白鹤上青云〈许子靖送二道者归汾州〉
　　辽州〈倚郭一　辽山外县三　和顺　榆社　平城〉
　　郡号乐平
　　州沿革天文参井分野禹贡冀州之域春秋时属晋战国初属韩后属赵秦属上党郡地汉为𣵀县地属上党郡晋属乐平郡后魏置辽阳县隋改置辽山县属辽州大业州废唐初复置辽州治乐平县寻移治辽山改为箕州先天初又改仪州中和间复曰辽州天宝初为乐平郡乾元初复为仪州五代梁复改辽州本朝因之县沿革辽山本晋地隋改辽山县和顺本春秋晋大夫梁馀子食邑汉为上党郡地晋属乐平北齐为榆县隋始改为和顺因界内有和顺城故名榆社本汉上党郡𣵀县地晋为武乡县地隋始置榆社县平城本晋乐平郡城本朝省平城和顺二县为镇入辽山县〈并沿革表〉形胜辽阳山在州城东三里县名以此　箕山在州城东南七十里上有石室壁间多古奇文字　紫羊山在辽山县东二十里　石鼓岭在和顺县南三十里上有石鼓　夫子岭在和顺县境一百里人传孔子周流至此　孙膑坡在和顺西一百二十里西接马陵闗即孙膑伏兵处　千亩泉在州南三十里穴中涌出灌溉甚多　韩信寨在和顺县即信破赵处　鹿苑在和顺县西二里赵襄子尝养鹿于此　古寨在榆社县东南二里旁有洞自古土人备兵于此〈舆地纪胜〉
　　人物五代王中立榆社人事晋为潞州节度使累立战功卒封韩王　皇朝薛超州人少有勇力乾德应募为虎捷卒伐蜀有功补虞𠉀太宗时迁天武指挥使又从征太原及御契丹迁神卫军都校后领澄州团练使〈同上〉集二十逐嫖姚胡兵逺戍辽雪迷经塞月冰壮渡河朝〈张承吉〉燕郊芳岁晩残雪动邉城四月青草合辽阳春水生〈崔颢〉青海闻传箭天山报合围〈李义山〉山河空逺道乡国自鸣砧巷有千家月人无万里心〈周利〉沙填孤障角烧断故闗碑〈司空表圣〉风急旌旗断涂长铠马疲少解孙吴法家本幽并儿〈王融〉马色经寒惨雕声带晩悲〈司空表圣〉
　　本朝熙寜七年州废省平城和顺二县为镇入辽山县隶平定军省榆社县为镇入威胜军武乡县元丰八年复置州县镇并复来隶元祐元年复置和顺榆社平城县〈沿革表〉惆怅黄榆故山路碧天回首雁南飞〈朱师羙〉𧚌辞蓟北春初动路出辽阳雪未消驿堠狼烟寒报警邉城戍火夜传刀〈万节〉横吹催春酒重裘隔夜霜冰开不防御青草满辽阳〈司空文明〉
　　隰州〈倚郭一　隰川外县五　温泉　蒲　大寜　石楼永和〉
　　郡号大寜
　　州沿革禹贡冀州之域天文觜参分野春秋时晋蒲地战国时属魏为西河地秦属河东郡汉为河东郡蒲子县晋时刘渊据此后魏改长寿县后周于此置汾州及龙泉郡隋初废郡改西汾州寻改隰州及改县曰隰川大业初复为龙泉郡唐初复为隰川后改大寜郡乾元初复为隰州本朝仍旧〈沿革表〉
　　县沿革隰川在州西宣化坊今改置布政分司温泉在州北二百里本后魏新城县唐于县东南三十里置北隰州及温泉县蒲春秋时晋蒲城汉为河东郡蒲子县地周末废又置蒲子县隋以蒲子移治县东北大宁初改为蒲县大寜汉为河东郡北屈县地始改大寜县隋初废唐初置中州及大寜县贞观初以县属隰州石楼本晋屈产泉建地汉为西河郡土军县地隋初改石楼县唐初于县置西徳州贞观初省州以县属东和州后又废东和以县属隰州永和本汉河东郡孤讘县地后魏废唐贞观初以县属隰州〈同上〉
　　形胜蒲子山在州东北五十里世传为尧之师蒲伊子隠处　五鹿山在州东七十里上有五鹿大夫庙　白衣山在州东三十五里有白衣居士藏于此　妙楼山在州北七十里内有石室前有龙池水泉冬夏不竭黄云山在石楼县东六十里　翠金山在石楼县南三十里上有台骀神庙　团圆山在石楼西北三十里上有汉髙祖庙　翠屏山在蒲县西南山势圆耸上有经阁　双山在永和县东南两峰并秀故名　楼山在永和县两山相对其形如楼　捕狐山在大寜县北三十五里上有捕狐神祠　仙芝谷在永和县北五里尝产芝草故名　第一河在峡流经蒲县西至大寜县界入河　龙子湫在隰州南十里亦名瀑布泉尝有龙见故名　灵液池在永和县东南仙芝坊　明月泉在州北八里苍崖之下崖上白石如月影落泉中故名　屈产泉在石楼县东南晋时有马饮此泉而生龙驹崖上有晋公子庙〈舆地纪胜〉
　　人物周栾枝事文公为大夫将下军赵衰让之为卿灵辄永和人赵宣子田于首山舎于翳桑见辄饥食之辄舎其半问其故请以遗母因厚待之后公伏甲攻宣子辄倒㦸以御公徒而免之　晋韦忠隰州人少慷慨有志武帝朝为镇西大将军讨叛者矢尽不屈而死李矩初领河东太守时饥矩悉心抚恤百姓赖焉后封平阳侯　唐敬晖隰州人累官侍中留守长安以治干闻诛二张迎复中宗以功封平阳侯　吕𬤇第进士肃宗拜御史中丞所陈事皆纳出为江陵尹治有威惠民歌咏之　五代刘训永和人仕唐至彰武军节度丹阳等州观察使后封开国侯　本朝赵友隰州人七世同居真宗时特加旌表仍蠲其课调　侯仲良大寜人学宗孔孟时人欲馆仲良者仲良见其家壁垂佛像几积佛书即去之朱子称其学清白劲正　赵鼎蒲人崇寜中进士随髙宗南渡累官殿中侍御史〈同上〉
　　集黄云随宝鼎紫气逐真人东咏唐虞迹西观周汉尘〈张道济〉胡人南牧马汉将日征兵雾重宝刀湿沙虚金鼔鸣〈李白〉
　　本朝熙寜五年以温泉大寜石楼隶隰州即县治吉乡军使元祐元年复吉乡军为隰州〈沿革表〉平沙细草散羊牛一簇征人在戍楼〈陈刚中〉功髙寜在我阵没与招魂塞色干戈采军容喜气屯〈僧德隠〉
　　威胜军〈倚郭一　铜鞮外县三　武乡　沁源　绵上〉
　　郡号铜鞮　义寜　阳城
　　军县沿革天文参分野禹贡冀州之域春秋晋铜鞮地战国属韩后属赵秦汉皆上党郡地魏晋因之后魏置义寜郡隋初郡废置沁州治沁源县大业初罢州为沁源县属上党郡义寜初复置义寜郡唐初复为沁州属河东路天宝初改阳城郡乾元初复为沁州本朝于铜鞮县界置威胜军武乡本汉𣵀县地属上党郡晋始置武乡县后魏去武字改乡县隋初属潞州唐仍名武乡县本朝隶威胜军沁源本汉谷逺县地后魏置沁源县大业初废州后属上党郡唐初复置沁州属阳城郡本朝改沁源县绵上在州城北七十里本后魏阳城县隋改曰甲水县后废〈沿革表〉
　　形胜龟山在州城西北五里以形似故名　尧山在州城西三十里　铜鞮山在州城南四十里西有石梯山琴泉山在沁源县东下有灵泉　绵山在沁源县北
　　相传介之推自焚之所有庙在焉　鞞山在武乡县西相传石勒微时于此闻鞞铎之声故名　沁河在沁源县城东　青龙河在沁源县东　涅水在武乡县西寒泉在沁源县北五十里〈舆地纪胜〉
　　人物晋石勒武乡人生有豪志后因晋乱起兵割据都襄国自称赵王　李熹铜鞮人少有髙行累辞征辟初仕晋拜御史中丞当官正色百僚震肃后仕魏为太子太傅迁尚书仆射　五代郭延鲁绵上人父饶仕晋为沁州刺史延鲁累迁鄜州刺史廉平自励民甚赖之秩满州人遮道攀号当时父子以善政闻〈同上〉
　　集君不见铜鞮观数里城池已芜蔓君不见虒祈宫几重台榭亦微濛〈杜𬱟〉赤日欲落岘山西倒着接䍦花下迷襄阳小儿齐拍手拦街争唱白铜鞮〈李白〉襄阳行乐处歌舞白铜鞮江城回渌水花月使人迷〈同上〉
　　本朝太平兴国三年于潞州铜鞮县乱柳石围中建为军太平兴国初铜鞮与武乡自潞州来隶熙寜七年废辽州以榆社县为镇入武乡太平兴国六年废沁州为沁源县宝元二年绵上自大通监来隶威胜庆历六年徙置军西北大觉寺地〈沿革表〉
　　岢岚军〈倚郭一　岚谷〉
　　郡号居顺
　　军县沿革天文参井分野禹贡冀州之域本春秋晋地后为楼烦胡所据赵灭楼烦以为邑秦置县属太原郡汉为汾阳县曹魏属新兴郡后魏于此置岚州因山为名隋为岢岚镇属楼烦郡唐置岢岚军及岚谷县本朝因之〈沿革表〉
　　形胜长城山在军东三里　乏马岭在郡东　巨麓山在岚谷县西南上多松又名万松岭　雪山在郡北东西二山对峙　霸王山在军北七十里　岢岚山在军北一百里髙二千丈　十里岩在军东十里形如飞檐黄岘山在岚谷县西　铜鼔山在县南四十里旧有
　　铜鼓　双松山在军北上有双松　大万山在军西南六十里　岚漪河源出县东西流入黄河　蔚汾河在岚谷县南　大贤河在县南四十里〈舆地纪胜〉
　　人物皇朝王中立郡人博学强记家富于财待賔客丰腆而自奉甚俭妻死不再娶亦不就举居一室如衲僧数年乃出人觉其谈吐诗翰异常问之不言晩年易名云鹤自号拟栩〈同上〉
　　集绕郭烟岚新雨后满山楼阁上灯初〈元微之〉将军分虎竹战士卧龙沙邉月随弓影胡霜拂剑花〈李白〉
　　本朝太平兴国五年以岚州岚谷县隶为军熙寜三年废岚州元丰六年复置〈沿革表〉烟岚一簇峙崔巍到此令人心自灰上有神仙不知姓洞门闲倚白云开〈邵尧夫〉烟岚自古人难画逺即深深近却无〈邢仲阙〉日斜汾沁催驿马雪暗岢岚传酒杯塞上金汤惟粟粒胸中水镜是人才〈黄山谷〉劝课农桑真有道折冲樽俎不临边〈同上〉
　　宪州〈倚郭一　静乐〉
　　郡号汾源
　　州沿革天文参井分野禹贡冀州之域本汉汾阴县地属太原郡东汉末废入九原县隋为岢岚县寻改汾源县大业间改为静乐县属楼烦郡唐于县置管州后废以县属岚州本朝咸平中置静乐军寻废军徙宪州治县沿革静乐本汉汾阳县地隋大业中改静乐县〈沿革表〉形胜天柱山在静乐县南后魏天柱将军尔朱荣过此故名　马头山在静乐县南上有魏文帝庙　黒风山在静乐县西北山侧有一窍秋冬出黑风上有神祠石峡山在静乐北晋人假道于虞在此　周公山在县西相传宇文周巡狩至此故名〈舆地纪胜〉
　　人物任𤣥妻刘氏静乐人年十八而寡励志守节姑欲夺其志刘自刎几死后数年夫弟阴受富室聘刘度不能全竟自缢〈同上〉
　　集夜吟闗月静秋望塞云髙〈许用晦送李别驾〉促驾逾三水长驱望五原天街分斗极地理接楼烦〈骆宾王〉戍古秋尘冷沙寒宿雾繁〈同上〉
　　本朝咸平五年移治静乐军县遂废军又废熙寜三年废宪州为静乐县隶岚州十年复宪州仍领静乐县政和五年赐郡名〈沿革表〉
　　慈州〈倚郭一　吉乡〉
　　郡号文成
　　州沿革天文觜参分野禹贡冀州之域春秋时晋屈邑即公子夷吾所居汉为北屈县属河东郡魏属平阳郡后魏置定阳郡及定阳县东魏置南汾州后周改汾州后齐改西汾州隋改耿州及改定阳为吉昌乡大业初置文成郡唐置南汾州治吉昌后改慈州复改文成郡又为慈州本朝熙寜中州罢以县属隰州寻置吉乡军复慈州〈沿革表〉
　　形胜挂甲山在州南昔尉迟恭过此挂甲　包山在州东　风山在州境有穴如车轮风气萧瑟　壶口山在州西禹贡既载壶口即此　孟门山在州西　明珠山在州东北　清水河在州北流入黄河　耿城在州南殷祖乙迁耿即此姚襄城在州西乃周齐交争之地〈纪胜〉人物唐崔元亮州人擢进士第初为驾部员外郎清慎自持每迁官必退让朝廷推为夙望后官至虢州刺史集绝塞阴无草平沙去尽天下营㸔斗建传号信狼烟〈刘司南〉五道分兵去孤军百战场〈王少伯〉
　　本朝熙寜五年废州以吉乡隶隰州即县治置吉乡军使仍省文成为镇隶焉又以乡寜隶晋州襄陵县元祐元年改吉乡军为慈州〈沿革表〉
　　平定军〈倚郭一　平定外县一　乐平〉
　　郡号西阳
　　军沿革天文参井分野禹贡冀州之域春秋时晋地秦属太原上党二郡汉为上艾县地东汉属恒山国晋属乐平郡后魏为西阳郡改上艾曰石艾县隋属辽州后属太原郡唐属辽州后属并州又改为广阳县本朝改为平定军〈沿革表〉
　　县沿革平定本春秋晋地本朝为平定县乐平本汉沾县地晋置乐平郡本朝为乐平县〈同上〉
　　形胜鹊山在州西北上有扁鹊庙　冠山在州西南其形似冠　嘉山在州西以草木畅茂故名　白鸡山在州东北上有晋王庙　蒲台山在平定县西上产蒲浮化山在平定东上有女娲庙　石马山在乐平县西松子山在乐平县南　孔子岩在乐平县东上有孔
　　子颜曽遗像　郗家泊在州北上有昭济圣母祠　灵应池在州西上有神应王庙　泽发水源出平定县平地穴起下赴绝涧悬流千尺　石瓮潭在乐平县东上覆巨石深不可测　承天镇在州北　流杯池在州南郡人修褉之所〈舆地纪胜〉
　　人物皇朝常延信乐平人历襄邓等州都巡检著伟绩任山乐平人有大志不仕作通纪并井田图尝应召
　　言事富弼厚遇之〈同上〉
　　集再宿殊鹞舎相㸔独鹊山斾沾新雨过鸟逐暮云还〈周昻〉弯弓辞汉月挿羽破天骄阵解星芒尽营空海雾消〈李白〉
　　本朝太平兴国二年以镇州广阳砦建为军四年以并州平定二县来属太平兴国四年改平定县〈沿革表〉冠山移得近城头〈王问〉















　　记纂渊海卷二十三
<子部,类书类,记纂渊海>

　钦定四库全书
　　记纂渊海卷二十四　　　宋　潘自牧　撰郡县部
　　云中府路
　　云中府〈倚郭一　大同外县四　怀仁　宣寜　白登　平池〉
　　郡号云中　大同军节度
　　郡沿革天文昴毕分野禹贡冀州之域虞周属并州春秋时北狄所居战国属赵秦为云中雁门代郡地东汉末郡废三国魏属新兴郡晋改属雁门后魏徙都平城置司州牧及置代尹又置北恒州后周并废隋以其地属代朔云三州唐初复置北恒州治云中县寻废开元中置云州天宝初改云中郡乾元初复为云州五代唐以云州置大同军节度本朝为云中府〈地理沿革表〉
　　县沿革大同周大同川地战国赵置云中县汉为雁门郡平城地辽置大同县懐仁本秦云中县地辽始析云中为怀仁宣寜本宣德县地后改宣寜白登本长清县地后改白登平池本秦汉平城县后改平池〈同上〉
　　形胜白登山在府城东上有白登台即匈奴围汉髙处大宝山在府城北下有古城即汉武原郡　官山在
　　大同县西北上有九十九泉流入黑河　金龙山在怀仁县西南　双化岭在府城西盘据百馀里上有古寺遗迹　海子在怀仁县东其西北有泉深不可测　桑干河在府城南源出洪涛山下流入卢沟河　君子津在古东胜州界汉时有大贾赍金行至此死津长为埋之后其子至悉金付之因名　李陵台在府城西北王昭君墓在郡境〈舆地纪胜〉
　　人物隋杜彦云中人性勇果善骑射初封公后平陈进位柱国五代折从阮云中人世为大族仕后唐为刺史历周汉节度四镇卒赠中书令皇朝李汉云中人初为齐州防御使有善政后迁观察使　毕士安云中人登进士累官参知政事〈同上〉
　　集汉下白登道胡窥青海湾〈李太白〉阃外传三略云中冀一平〈张嘉贞〉闻道云中使乘骢往复还河兵守阳日塞虏失阴山〈曽延清〉夜月降羌泪秋风老将心〈杨景山〉朝䟦青陂道暮上白登台〈梁元帝〉家在孤云落照间州人已上雁门闗凭君为报平安信方是云中第一山〈王子端〉百万精兵倾紫塞几多枯骨委黄沙〈郭纪〉塞垣通碣石虏阵抵祁连〈卢杲之〉
　　本朝宣和二年始得云中府〈沿革表〉雄临绝塞风霜古寒逼新春草木踈〈王琮〉古来险阻邉陲地威震边陲万里惊〈元好问〉环佩魂归千里月琵琶声起黒山秋〈元节〉旌旗影动胡尘没笳鼔声寒塞月明〈陈颢〉垒原青照白登山弥陇连天麦浪寒〈宇文叔通〉青冢埋魂知不返翠崖遗迹为谁留〈欧阳修〉
　　应州〈倚郭一　金城外县一　山阴〉
　　郡号神武
　　州沿革天文昴毕分野禹贡冀州之域古唐国地战国属赵为代郡地秦为阴馆县属雁门郡汉因之东汉末废后魏属神武郡北齐改属太平郡后周郡废置阴城隋废唐置金城以县置应州以龙首雁门二山南北相应故名〈沿革表〉
　　县沿革金城本古唐国地唐置金城县山阴秦为雁门郡阴馆县地后改山阴县〈同上〉
　　形胜龙首山在县北山之南跨云中　雁门山在州南与龙首山相应　翠微山在金城县境　香峰山在金城县南　复宿山在山阴县南　黄花山在山阴县北金凤井在州治相传李克用生时有金凤自井中飞
　　出　三冈四镇俱在州境〈舆地纪胜〉
　　人物五代安重诲州人唐昭宗时官至中书令尽忠补过人皆称焉　周宻州人仕晋历三镇节度后仕周累官太子太师　皇朝李重诲金城人初补邓州指挥后以功陞招安制置使〈同上〉
　　集古戍依重险髙楼见五凉山根盘驿道河水浸城墙〈岑参题金城楼〉汗马牧秋月疲卒卧霜风仍闻左贤王更欲围云中〈刘湾〉月落云沙黑风回草木腥〈窦胃卿〉岧嶤试一临虏骑附城阴不辨风尘色安知天地心门开边月近战苦阵云深旦夕更楼上遥闻横笛音〈张巡〉但使龙城飞将在不教胡马度阴山〈王少伯〉
　　本朝宣和五年契丹将苏京以州来降〈沿革表〉清晨铁骑临长河短箫齐和班师歌过桥咫尺入金城满市居拥笑声多〈张楷〉
　　朔州〈倚郭一　鄯阳外县一　马邑〉
　　郡号马邑
　　州沿革天文昴毕分野禹贡冀州之域战国地属燕秦为代雁门二郡地汉为马邑县地属雁门郡东汉末废后魏置平齐郡隋为神武县地属马邑郡唐废后置河阴县地属应州〈沿革表〉
　　县沿革鄯阳本秦马邑县地北齐置招逺县隋改为鄯阳县马邑本秦县属雁门郡北齐属广安郡隋初郡废以县省入鄯阳唐置马邑县〈同上〉
　　形胜翠峰山在州西南上有石佛洞　燕京山在州西南上有天池　东灵山在州西上有台亭　神武尖山在鄯阳境　元姬山在马邑境　居延川在朔州北一名居延泽汉苏武常困于此泽　天德山在州北汉李陵行军至此　洪涛山在马邑县西下有桑干河神庙紫金山在马邑县南髙二十里连亘数百里　太和
　　岭在马邑县东上有寨　鲁台在马邑县西北唐李靖筑此观星　雁门闗在马邑县东南七十里〈舆地纪胜〉人物南北朝斛律金县人善骑射仕至汾州刺史以功封咸阳郡王　唐尉迟恭鄯阳人有战功累封鄂国公五代周德威马邑人唐庄宗时累官平章政事　安
　　重荣州人善骑射晋髙祖时受武节拜成德军节度皇朝党进马邑人从征太原以功历忠武军节度〈同上〉集北游幽朔城凉野多险艰俯入穷谷底仰陟髙山盘〈陆士衡〉髙秋登寒山南望马邑州翠峰入青冥揽胜此勾留〈李端〉苏武魂销汉使前古祠髙树两茫然云边雁断胡天月陇上羊归塞草烟〈温飞卿〉鼓角因风飘朔气旌旗映水发秋光〈杨巨源〉白头苏属国握节几时还〈王懋建〉士卒并持苏武节酋魁莫作李陵㸔〈顾孔文〉
　　本朝宣和五年契丹守将韩正以州来降〈沿革表〉朔风刮面岁华遒闲拥丰貂一倚楼四野冻云随地合九河清浪著天流〈元章简〉尝闻朔北寒尤甚已见黄河可过车驲骑骎骎持汉节邉风惨惨听胡笳〈梅圣俞〉
　　蔚州
　　郡号代国
　　州沿革天文昴毕分野禹贡冀州之域春秋时属晋战国属赵秦置代县属代郡汉封代王于此为代国东汉末废后魏于此置灵丘郡后周兼治蔚州隋郡废州存大业初州废唐复置蔚州治灵丘至德初改安邉郡后复为蔚州〈沿革表〉
　　形胜九宫山在州东　五台山在州东　玉屏山在州西　倒刺山在州东　襄山在州北　胡芦河在州城北　暖泉在州西其水夏凉冬暖　金箔泉在州境莲花泉在州东北　镇边楼在州境　隘门闗在州西南　代王城在州东汉文帝封代即此　飞狐口在州境〈舆地纪胜〉
　　人物唐侯仲庄为定武将军有功累加冠军将军〈同上〉集飞狐白日晩瀚海愁云生〈虞子阳〉家居五原上征战是平尘独负山西勇谁当塞上行〈纬卿〉须识苦寒士莫矜狐白温〈同上〉郭外秋声急城边月色残〈王少伯〉胡马如云屯越骑亦星罗飞锋无绝影鸣镝自相和〈陆士衡〉
　　本朝宣和五年契丹守将陈翊以州来降〈沿革表〉云度飞狐绝险天围紫塞髙寒〈赵献之曲〉西北天低五顶髙茫茫松海露〈阙〉
　　浑源州
　　郡号代郡
　　州沿革天文毕昴分野禹贡冀州之域战国时属赵代郡秦属雁门郡汉为平舒崞二县地属雁门代郡东汉末废后魏属神武郡隋属雁门郡唐置浑源州以川为名〈沿革表〉
　　形胜恒山在州南二十里即北岳也髙侵霄汉舜北巡狩即此　翠屏山在州柏山之南华丽似翠屏然　五峰山在州东五峰如削　画锦山在州西　封龙山在州南　浑源川在州西南汇为大泽中有孤石髙丈馀上有神祠　孙膑山在州南因上有孙膑寨故名〈舆地纪胜〉人物汉范升郡人九岁通孝经长习易教授生徒光武朝拜议郎迁博士　南北朝燕凤博综经史为代王长史叅决国事　皇朝刘㧑州人举进士仕至石州刺史苏保衡州人举进士累官参知政事　刘仲亨妻田氏亨卒氏年二旬馀遂自经事闻旌表其门〈同上〉
　　集水岭人无迹冰合足雁声〈李端〉风旗翻翼影霜剑转龙文〈骆宾王〉绝壁千寻孤峰万仞宝符临代邦之羙灵蛇表阵势之奇〈唐太宗祀恒岳文〉铄石七年无以亏其大含波九载不能损其髙〈同上〉
　　本朝双鲤附书常不逹两萍浮海偶相逢燕南落日车分辙代北春风酒满锺〈朱好谦过浑源〉无定河邉路风髙雪洒春〈王正羙〉山云吞吐翠微中淡翠深青一万重〈阙〉
　　陕西永兴军路
　　京兆府〈倚郭二　长安　樊川外县十一　鄠　蓝田　咸阳　泾阳　栎阳　髙阳　兴平　临潼　醴泉武功　乾祐〉
　　郡号永兴　安西
　　郡沿革天文井鬼分野禹贡雍州之域周为王畿地秦置内史以领闗中汉初置渭南郡寻罢郡复置内史景帝分置左右内史此为右内史武帝改京兆尹与左冯翊右扶风为三辅东汉于此置雍州寻罢三国魏改尹为守晋置雍州理京兆未几为刘石姚苻所据后魏仍置雍州西魏后周皆置京兆尹隋初置雍州寻改为京兆郡唐初复为雍州又改京兆郡寻复雍州开元初改京兆府自周秦汉晋西魏及周隋唐并都于此唐末为佑国军五代梁改永平军后唐复为京兆府晋改曰晋昌汉改曰永兴本朝仍京兆府属永兴军〈沿革表〉
　　县沿革长安秦因古地名曰长安汉都闗中始置为县樊川本汉万年县地本朝置樊川县鄠本夏时扈国汉置鄠县蓝田本秦旧县其地出玉故名咸阳本秦旧县其地在山南水北故名泾阳本秦旧县以居泾水之北故名栎阳本秦县汉髙帝初都此髙阳秦旧县亦名怀德城兴平本周太丘地唐置兴平军寻改为县临潼周为骊戎国本朝为临潼县醴泉本汉左冯翊谷口县地隋置醴泉县武功后稷所封地秦置武功县乾祐秦为内史地亦在长安之干隅故名〈同上〉
　　形胜龙首山在府城北长六十里　终南山在府城南产玉石金银铜铁上有神祠　太一山在终南山南上插云霄　骊山在临潼县东南　金斧山在骊山东南金山在蓝田县南上有风后庙　七盘山在蓝田县
　　南　峣山在蓝田县南峣闗之名取此　甘泉山在泾阳县西北　太白山在武功县南上多积雪望之皓然子午谷在府城南　细柳原在昆明池南　上林苑
　　凝碧池在唐禁苑中　通灵台在甘泉宫　鱼藻池在唐禁苑中　渼陂在鄠县西　长信宫在咸阳县境阿房宫在咸阳县东　望夷宫在泾阳县东　未央宫在府城西北　长乐宫在府城西北　建章宫在府城西北　甘泉宫在泾阳县　大明宫在府城东北　华清宫在骊山　天禄阁在未央宫　沉香亭在兴庆宫造书台在长安县西即仓颉造书处　灵台在鄠县
　　东　柏梁台在未央宫北　蓝田闗在县东南　霸桥在府城东　五帝庙在长安东　汉唐诸陵俱在郡境梨园在通化门外　五丈原在武功县西　马嵬坡
　　在兴平西　鸿门坂温泉俱在骊山　太液池曲江池俱在郡境〈舆地纪胜〉
　　人物上古仓颉黄帝时人始造书契　周壤驷赤秦人孔门弟子　汉魏尚兴平人为云中太守匈奴不敢犯塞宋𢎞长安人以清介著闻封宣平侯　景丹栎阳人
　　以功封栎阳侯图形云台晋挚虞长安人才学通博历官秘书监　唐屈突通长安人以功官至兵部尚书封国公　刘文静咸阳人赞太祖起义兵官至吏部尚书　李大亮泾阳人有文武才略官至工部尚书　殷开山鄠县人从太宗征伐有功仕至吏部尚书图形凌烟　苏世长武功人为谏议大夫使突厥争礼不屈朝廷壮之　韩休长安人举贤良峭直敢言官至太子少师　韩滉休子刚直明吏事为江淮转运使封晋国公杜黄裳樊川人讨蜀有功累官同平章事后封邠国
　　公　杜牧樊川人善属文第进士累官史馆修撰　韩渥樊川人善诗累官学士承㫖　皇朝吕大防蓝田人登进士累官左仆射其兄大忠弟大钧大临俱显于朝苏昞武功人为程子门人初仕太常后坐党籍编管
　　饶州　李涛樊川人工诗官至户部侍郎〈同上〉
　　集指麾八荒定怀柔万国夷梯山盛入款驾海亦来思〈唐太宗〉长乐宵钟尽明光晓奏催〈沈佺期〉千条弱柳垂青锁百啭流莺绕建章　莺归汉苑柳花映杜陵烟〈并贾至〉金阙晓钟开万户玉阶仙仗拥千官〈岑参〉秋槐叶落空宫里凝碧池头奏管弦〈王维〉长安回望日宸御六龙还〈徐安贞〉遥瞻太白雪喜近武功天〈杜甫〉大明均照物小丑未寜边国相台衡重元戎庙略宣〈徐知仁〉鸟下绿芜秦苑夕蝉鸣黄叶汉宫秋〈许用晦〉风随玉辇笙歌迥云卷珠帘剑斾髙〈同上〉本朝大观元年陞大都督府旧领永兴军路安抚使宣和二年诏永兴军守臣等衔不用军额称京兆府〈沿革表〉佳气犹能想郁葱云间双阙峙苍龙春风十里霸陵树晓月一声长乐钟〈吴彦髙〉小苑花开红漠漠曲江波涨碧溶溶眼前叠嶂青如画借问南山共几峰　地形西控三秦逺河势南吞二华秋〈冯叔献〉门外兵尘涨秦楚水邉烟景似湖湘〈庞茂𢎞〉双峰髙耸大河旁自古函闗一战场共说河山雄百二不堪屈指算兴亡〈辛敬之〉贪㸔终南山色好不知红日下前峰〈王汤臣〉
　　河中府〈倚郭一　河东外县六　临晋　猗氏　虞乡　万泉　龙门　荣河〉
　　郡号河东
　　郡沿革天文觜参分野禹贡冀州之域古为虞舜都春秋时属晋为蒲坂地秦属河东郡汉为蒲城县地后魏置河东郡兼置秦州后周改蒲州隋初郡废州存大业初改河东郡治河东县唐改蒲州属河东道开元中改河中府陞中都寻罢都复为蒲州天宝初改河东郡乾元初复为蒲州寻改河中府五代梁置䕶国军节度本朝仍旧属陕西路〈沿革表〉
　　县沿革河东古为舜都本春秋晋蒲坂地隋置河东县临晋春秋晋桑泉地秦筑垒以临晋地因名临晋唐天宝中置临晋县猗氏古郇国地文王子所封汉置猗氏县虞乡春秋为晋之解梁城战国属魏汉为解县属河东郡后魏析置安定县西魏改曰南解县属绥化郡隋改虞乡县万泉本汉河东郡汾阴县地隋属河东郡唐武德中置万泉县龙门古耿国殷王祖乙所都春秋时属晋秦置皮氏县汉属河东郡魏晋皆属平阳郡后魏改龙门县荣河古纶地为夏后少康邑战国时为魏汾阴地汉置汾阴县属河东郡晋时刘渊省入蒲坂县后魏复置汾阴县隋属河东郡唐初属秦州寻改属蒲州开元中改宝鼎县本朝真宗祀汾阴改曰荣河县〈同上〉形胜中条山在州东南上有桃花𤣥女二洞及谷口苍龙等泉　首阳山在州东南即禹贡雷首山伯夷叔齐隠此上有夷齐墓并庙　历山在州南即舜耕处　五老山在临晋县西南　龙门山在县西即禹凿通黄河处　喷雪岩在解州南有泉喷出洁白如雪　黄河在州西门外入河南境　汾河在河津县境　妫汭水在州北尧釐降二女于妫汭即此地　舜井在州东南大度闗在州西门外　风陵闗在州南　禹门渡在龙门县西　成汤陵在荣河县北　蒲坂在州东　虞坂在终条山　吕洞宾宅在州东南尚有纯阳宫〈舆地纪胜〉人物汉司马迁龙门人十岁诵古文后为太史令作史记　胡建河东人为渭城令甚有治声　南北朝乐逊猗氏人明五经仕周官至扬州刺史　隋王通龙门人笃学常奏太平十二策后居河汾著书甚多　唐裴寂州人太祖朝累迁尚书左仆射拜司空赠河东郡公张𤣥素虞乡人太宗时为侍御史尝谏上治洛阳宫魏徵叹其有回天之力　王勃通之孙六岁善文后对䇿髙第兄弟四人皆登进士　五代裴迪河东人精于簿书仕梁太祖称其协赞之功　皇朝董孝章州人十世同居真宗嘉奖之　薛颜万泉人举三礼中第累迁给事中　薛向颜之孙干局绝人历知数州皆有能声〈同上〉集独见鱼龙气长令烟雨寒〈一〉千龛道傍古一鸟沙上白〈二〉夜泉发清响寒渚生微波〈三〉东流自朝暮千载空云山〈四〉闲云扬 --（‘昜’上‘旦’之‘日’与‘一’相连）锡仗落日低金绳〈五〉水田秋雁下山寺夜钟深〈六〉不如波上棹还弄山中月〈七〉风来未渡水日暮更㸔山〈以上张文房龙门八咏〉蒲坂横临晋华芝晓望秦闗城雄地险桥路托天津〈张说〉白日依山尽黄河入海流欲穷千里目更上一层楼〈朱佐日〉迥临飞鸟上髙出世尘间天势围平野河流入断山〈畅当蒲州诗〉地险闗逾壮天平镇尚雄春来津树合月落戍楼空〈唐太宗〉寂寞首阳山白云空复多苍苔归地骨皓首采薇歌〈李颀〉山路犹南属河源自北流晩风连朔气新月照邉秋〈骆宾王〉灶火通军壁烽烟上戍楼龙庭但苦战燕颔㑹封侯〈同上〉
　　本朝大中祥符中以荣河为庆成军熙寜三年省西河县六年省永乐县为镇入河东荣河旧隶庆成军熙寜元年废以荣河隶府即县治置军使〈沿革表〉䟽凿年来道路通行人万古翠微中南山山寺题诗满一字何曽到禹功〈王敏夫〉蒲坂东来通猗顿桑泉南下接虞乡〈同上〉劝课农桑诚有道折冲樽俎不临邉〈黄山谷〉老来深喜到乡州三纪光阴若梦游今日恬愉君赐重白云庵洞许过留〈薛求归蒲州诗〉
　　解州〈倚郭一　解县外县二　闻喜　安邑〉
　　郡号解梁
　　郡沿革天文觜参分野禹贡冀州之域春秋为晋之解梁城战国属魏汉为解县属河东郡后魏析置安定县西魏改曰南解县属绥化郡隋改为虞乡县属蒲州唐初改曰解县贞观初省入虞乡后复置属河中府五代汉始置解州治解县本朝属河东路复改陕西路〈沿革表〉县沿革解县本春秋晋之解梁城战国属魏汉为解县属河东郡后魏析置安定县西魏改南解县属绥化郡隋改为虞乡唐初改解县闻喜春秋晋曲沃县地秦改为左邑属河东郡汉武帝经邑之桐乡闻破南粤因名闻喜县安邑禹营安邑即此地春秋时为晋境后属魏秦汉为安邑县〈同上〉
　　形胜擅道山在州南与中条山相接　玉钩山在安邑县东北状如玉钩　阳山在闻喜县东南山产铜上有殷汤庙　白径岭在州东南路通陕州　姚暹泉在解县北　黒龙潭在安邑县南深不可测上有龙池宫盐池在州境　虞坂在中条山伯乐逢骐骥困盐车即此　石门在州东南白径岭〈舆地纪胜〉
　　人物汉裴潜闻喜人仕为代郡守匈奴詟服后为尚书令　三国闗侯解人仕蜀先主称万人敌拜前将军假节钺威震华夷常刺颜良报效曹公有国士风后封寿亭侯　晋裴𬱟博学稽古初为国子祭酒累迁尚书侍中　卫瓘蚤以孝称仕魏为散骑常侍后进位太保一门人物甚盛　南北朝柳崇州人后魏时举秀才髙第历尚书郎中累迁河中守　隋裴矩博涉经史仕为吏部侍郎　唐薛收道衡子初为秦王府主簿后以功封汾阴县男　裴行俭闻喜人举明经有知人之鉴后拜相　柳宗元解人文章卓伟第进士博学宏词科拜监察御史有文集行于世　裴度闻喜人举进士累官中书侍郎讨平淮蔡封晋国公　皇朝赵鼎闻喜人举进士累官殿中侍御史迁御史中丞与秦桧论和议不合谪岭南不食而卒赠太傅丰国公〈同上〉
　　集悠悠虞坂路欹斜迟日和风簇野花未省孙阳身没后几多骐骥困盐车〈胡曽〉钟鼓严更曙山河野望通鸣鸾下蒲坂飞斾入秦中〈唐𤣥宗〉条山苍河水黄浪波纷纷去松柏在山冈〈韩愈〉威加塞北寒来早恩入河源冻合迟〈牧之〉本朝东北岭髙明月晓西南川逺夕阳多地饶胜概连灵岳民足丰年藉绿波〈王荀龙〉中条山下王官谷草木烟霞景物幽坐中爽气长飘洒天际浮云任去留〈同上〉陕州〈倚郭一　陕外县六　平陆　夏　灵宝　芮城湖城　闵乡〉
　　大都督府
　　郡号𢎞农
　　郡沿革天文柳分野禹贡豫州之域周为虢国地王季子虢仲封于此周召分治东西以陕为界即此春秋时属晋后属韩韩㓕入秦汉置陕县为𢎞农郡治魏晋因之后魏始置陕州隋大业初州废以县属河南郡后复置𢎞农郡唐初复为陕州天宝初改陕府乾元初改陕郡昭宗时升为唐兴府哀宗初置保义军本朝改保平军后为陕州〈沿革表〉
　　县沿革陕本周虢国地春秋时属晋后属韩汉置陕县平陆春秋虞国地战国属魏汉属河东郡后魏置河北郡唐天宝初因开漕渎得古剑有篆文曰平陆故名夏本禹所都之地汉为安邑县境后魏改为夏县以禹旧都故名灵宝本秦函谷闗地汉置𢎞农县魏晋因之隋属虢郡唐天宝初得宝符于古函谷闗故名芮城本魏国附庸春秋时芮伯居此后周改芮城县湖城本汉湖县地属京兆因津以名阌乡本汉阌乡地后周置阌乡郡隋废郡为阌乡县〈同上〉
　　形胜砥柱山在州东黄河中上有三门禹凿以通河流者　岘山在灵宝县东　荆山在阌乡县南昔轩辕黄帝铸鼎于此　砥柱峰在平陆东南世传老子炼丹于此　傅岩在平陆县东即傅说隠处　龙泉在芮城县北旁有五龙祠　墨池在州境汉张芝好书所居池水尽黑遗迹尚存　阿对井在阌乡县西南汉杨震家童引泉灌蔬故名　九龙泉在阌乡县南泉有九窟　上阳宫在阌乡境　翠微宫在灵宝县北　绣岭宫在州西南　西楼在州境　三鳣堂在州境杨震教书处草堂在州境魏野所居真宗常画圗以观　望气台在州境春秋时闗令尹见有紫气后老子乘青牛过此鸡鸣台在灵宝县治孟尝君过闗之处　望仙台在州西汉文帝筑此以望河上公　大阳闗在州西　硖石闗在州东　潼闗在阌乡县西　女娲陵在阌乡县境人物商傅说平陆人髙宗贤相　周段干木芮城人魏文侯之师文侯过其闾必式　晋王浚湖城人家世二千石以平吴有功累加大将军　唐姚崇州人少尚气节初授蒲州叅军后拜相封梁国公　张齐贤州人初为太常奉礼郎论礼制合古义累迁谏议大夫　五代髙季兴州人梁初拜荆南节度使后以功封渤海王皇朝魏野陕县人隠居清介号草堂居士累征不就司马光州人举进士累官端明殿学士著述甚多赠太师封温国公　王继勲州人初授道州刺史有武功陞行营都监〈并舆地纪胜〉
　　集六载抽毫侍禁闱〈吴融〉顶压三门险根随九曲深撑天形突兀逐浪势浮沉〈柳公权题砥柱山〉五陵年少如相问阿对泉头一布衣〈同上〉春草萋萋春水绿野棠开尽飘香玉绣岭宫前鹤髪翁犹唱开元太平曲〈李洞〉秋来无觅处直上郡西楼〈岑参题西楼〉侯门草满罝寒兔浴浦沙深见塞鸿疑有女娥西望处上阳烟树正秋风〈杜牧之〉
　　本朝太平兴国初改宝平军旧兼提举商虢州兵马巡检事咸寜四年省湖城县入灵宝元丰元年复置太平兴国三年自虢州与湖城二县来隶阌乡〈沿革表〉昼睡方浓向竹斋柴门日午尚慵开惊回一觉游仙梦村巷传呼宰相来〈魏野自题草堂诗〉古人惟恃众心城何事秦皇苦好兵本设函闗禁奸诈不知半夜有鸡鸣〈范镇〉西祀东封今已毕这回好伴赤松游〈魏野上王旦〉好去上天辞富贵却来平地作神仙〈魏野上冦准〉幽居帝画㸔〈同上〉苍山绿水依然是不独青编事业存〈范镇〉
　　商州〈倚郭一　上洛外县二　洛南　丰阳〉
　　郡号上洛
　　郡沿革天文井鬼分野禹贡雍州之域本契始封地周为豫州之境春秋属晋后属秦汉于此置上洛县属𢎞农郡晋置上洛郡后魏置洛州后周改为商州取古商于地为名隋复为上洛郡唐初复为商州天宝初为上洛郡乾元初复商州属闗内道本朝属永兴军路〈沿革表〉县沿革上洛本契始封地周为豫州之境春秋属晋后属秦汉置上洛县属𢎞农郡洛南春秋时晋上洛地汉为上洛县地晋析置拒阳县寻省后魏复置隋初属商州寻改曰洛南县以在洛水之南故名丰阳本古商州地以在丰水之南故名〈同上〉
　　形胜髙东山在州西南以其髙于东山故名　熊耳山在州西以形似名　商洛山在州东即四皓隠处　竹山在上洛东南丹水所出　𤣥扈山在洛南县西北世传黄帝时有凤衔图至此帝拜受之　武闗在州东李彦仙祠在州境上有忠烈祠　四皓墓在州西前有祠　冢岭山在州南洛水所出〈舆地纪胜〉
　　人物秦东园公绮里季夏黄公甪里先生避秦不仕隠居商山号为商山四皓后汉髙祖欲废太子吕后命张良请四人至随太子见髙祖髙祖谓戚夫人曰我欲废之彼四人者羽翼已成不可易也太子遂安〈同上〉
　　集鸡声茅店月人迹板桥霜〈温庭筠商山早行〉商岭东西路欲分两间茅屋一溪云〈韦蟾赠商山僧人〉和如春晩静如秋五月商山是胜游当昼火云生不得一溪分作万重流〈无名氏〉明朝从此辞君去独出商闗路渐长〈张文昌〉近逢商路客知尔坐南塘〈张承吉〉四皓卧云处千秋叠藓生〈王贞白题商山〉昼烟笼涧黑残雪逼林明〈同上〉秦法未兴鸿已去汉储将废凤还来　自是无人有归意白云长在水潺潺　本为留侯慕赤松汉庭方识紫芝翁萧何只解追韩信岂得虚当第一功〈许浑〉
　　本朝属永寜军路髙宗时秦桧力主和议割商与金〈沿革表〉二车何处搔蓬鬓九日樽前见菊花　南秦地暖花开早比至春初已数畨〈并王元之题商州〉逺别秦城万里游乱山髙下入商州闗门不锁寒溪水一夜潺潺送客愁宫址蔓生草洞门低枕泉废兴人目撃何处是神仙〈并李涉〉举步髙登天渐近回头下阚胆先寒〈南山居士〉
　　虢州〈倚郭一　卢氏外县一　虢略〉
　　郡号雄虢
　　郡沿革天文柳分野禹贡豫州之域周封虢仲于此汉为𢎞农郡治魏置洛安郡西魏为义川郡隋初改为虢州唐徙州治𢎞农五代及本朝俱为虢州〈沿革表〉
　　县沿革卢氏本莘国旧地汉因卢敖得仙始置卢氏属𢎞农郡晋属上洛郡后魏置洛安郡西魏改义川郡隋初改虢州皆治卢氏唐徙州治𢎞农五代及本朝俱属虢州　虢略本𢎞农地本朝置虢略〈同上〉
　　形胜观音山在卢氏县西有观音祠　小青山在卢氏县西产青碌　抱犊山在州东南山极髙峻昔人多避兵于此　老君山在州东南相传老子修道于此上有丹灶丹井　东涧水在州北　断宻涧在卢氏县东北盛彦师斩李宻处　传道堂在卢氏县治西北有孔子曾子塑像　虢仲庙在卢氏县东北〈舆地纪胜〉
　　人物唐张士贵卢氏人善左右射从髙祖征贼有功进爵虢国公　梁文贞虢州人少从军守邉逮还亲已亡自伤不得养即穿圹为门晨夕汛扫庐墓喑黙三十年家人有问书文以对有甘露降茔木白兔驯扰县令刻石记之　杨虞卿虢州人第进士博学宏词累官御史穆宗时上䟽极谏累迁𢎞文馆学士〈同上〉
　　集邠王玉笛三更咽虢国金车十里香〈薛陶臣〉征尘暗河洛二陕震鼓鼙行军在函谷两度闻莺啼闻君欲朝天驷马临道嘶〈萧茂挺虢州送别〉因懐陈溪老最忆南峰缁〈薛岑过虢州〉柳亸莺娇花复殷红亭绿酒送君还到来函谷愁中月归去磻溪梦里山〈同上〉
　　本朝熙寜二年以西京伊阳县栾川治隶卢氏建隆初改𢎞农为常农至道三年改虢略熙寜四年省五城县为镇入虢略〈沿革表〉枝脉逺连荆楚外峰峦真出斗牛间丹崖彩凤频栖止紫气青軿任往还〈朱师羙题老君山〉闗树晩苍苍长安近夕阳回风醒别酒细雨湿行装习战邉尘黑防秋塞草黄〈李虚已虢州送别〉
　　同州〈倚郭一　冯翊外县五　澄城　朝邑　郃阳　白水
　　韩城〉
　　郡号冯翊
　　郡沿革天文井鬼分野禹贡雍州之域周为大荔国秦为内史地汉初置河上郡三国魏为冯翊郡西魏改为同州取禹贡沣水攸同之义隋罢州复置冯翊郡唐初复为同州治冯翊县天宝初复为冯翊郡五代梁改忠武军后唐复旧本朝改定国军属永兴路〈沿革表〉
　　县沿革冯翊本秦内史地汉置河上郡后为左内史本朝改为冯翊县属同州朝邑春秋时为蒲闗战国魏筑城于此汉为临晋县地晋为冯翊郡治后魏分置南五泉县西魏改朝邑县以据朝坂故名唐改河西县属河中府大历初复曰朝邑属同州本朝因之郃阳古莘国地汉始置郃阳县属左冯翊以在郃水之阳故名五代梁属河中府本朝属同州澄城春秋时晋北徴地汉始置征县后误征为澄后魏置澄城郡隋初罢郡以县属同州唐初析置长寜县五代梁属河中府后唐复属同州本朝仍旧白水春秋时名彭衙秦置白水县以南临白水故名汉为粟邑县后魏改为白水县复置白水郡隋初罢郡以县属同州韩城古韩梁二国地晋为少梁邑秦更名夏阳县汉为夏阳县地属冯翊郡隋始析置韩城县以古韩城为名唐初置西韩州贞观间州罢以县属同州本朝因之〈同上〉
　　形胜龙门山在韩城县东禹贡导河至龙门　乳罗山在郃阳县南俗传尝有人过此山拾一卵置箱中后化为蛇复还此山名其蛇曰乳罗故山因以名　风谷山在澄城县西北山有风洞麓有风伯祠　小秦山在白水县西北相传自古形势阻隔后秦王过此山而兵不得行秦王下拜其山自崩　郃水在郃阳县西北诗曰在郃之阳即此　遇仙桥在州西俗传冦准少时遇仙人于此　蒲津闗在朝邑县东黄河岸闗下有铁牛渡人物南北朝吉翰冯翊人参宋武帝中军事清谨勤正为武帝所知累迁徐州刺史　冦隽冯翊人有识量好学仕魏累官司马出为梁州刺史有善政种种可稽后又为洛州刺史　隋杨伯丑冯翊人好读易隠于华山文帝召与语无所答赐衣服舍之而去　唐严撰朝邑人武后时为详审使平活八百馀人后拜右散骑常侍皇朝雷德骧郃阳人中进士为磁州刺史后历官工
　　部侍郎　杨克让冯翊人初为西川转运副使蜀人怀其善政后知广州　张升韩城人举进士忠谨清直仁宗时累官至枢宻使〈并舆地纪胜〉
　　集千载遗踪寄薜萝沛公乡里汉山河长陵亦是闲丘陇异日谁知与仲多〈房彦谦题郃阳刘仲城〉君不见左辅白沙白如水缭以周墙百馀里苑中騋牝三千匹丰草青青寒不萎〈杜甫题同州沙苑〉承华东署三分务履道西驰七过春〈白乐天为同州刺史〉龙门泉石香山月早晩同游报一期〈白乐天〉山入白楼沙苑暮潮生沧海野塘春〈元微之寄同州白乐天〉
　　本朝熙寜四年省夏阳县为镇入郃阳元祐二年置铸钱监于韩城〈沿革表〉䟽凿年采道路通行人万古翠微中南山山寺题诗满一字何曽到禹功〈王敏夫〉层崖摩苍穹四月号阴风大河三门险神禹万世功〈雷希颜〉
　　华州〈倚郭一　郑外县四　下邽　蒲城　华阴　渭南〉
　　郡号华阴
　　郡沿革天文井鬼分野禹贡雍州之域秦为内史地汉魏晋并为京兆𢎞农二郡地后魏置华山郡又改东雍州西魏改为华州隋省后置华山郡唐复为华州垂拱初改太州天宝初改华阳郡后复为华州干寜中升兴徳府又为镇国军五代梁改为威化军唐复置为镇国军本朝改为镇潼军〈沿革表〉
　　县沿革郑即郑桓公封邑秦为县后周移于西南九里隋又移于华州城内蒲城本汉重泉县属冯翊郡后魏于此置南白水县西魏始改蒲城县唐改奉先县属京兆府天祐间复属同州五代时属京兆本朝初属同州寻复蒲城县华阴战国属魏为阴晋地秦改曰寜秦汉始置华阴县以在华山之阴故名唐分置潼津县寻省入华阴本朝仍旧渭南汉新丰县地苻秦始置渭南县属京兆府后魏改南新丰县及置渭南郡西魏复渭南县后周属雍州唐复属华州本朝因之〈同上〉
　　形胜太华山在华阴县南十里即西岳也　少华山在州南东连太华山　𤣥象山在渭南县东南三十里尧山在蒲城县北二十里相传尧洪水时诸山尽没独此山若浮故名　金粟山在蒲城县东北山有碎石若金粟然　白堂山在蒲城东北秦白起立寨于此故名蟠龙原在蒲城西三十里唐明皇游此见云雾中有
　　黄龙状乃于下得石状似蟠龙因名　敷水在州东南姜泉在渭南县城内　金氏陂在渭南县南二十里
　　汉昭帝以金日䃅有功赐此陂　潼闗在华阴县东四十里历代皆为要地〈舆地纪胜〉
　　人物汉杨震华阴人明经博览时称为闗西夫子五十始仕历郡守拜太尉居官清白以四知却金　刘寛华阴人性寛仁初守南阳以蒲鞭为朴后拜太尉封侯隋杨素华阴人数进平陈之䇿累加上柱国封公　唐张仁愿下邽人有文武才为洛州长史盗不入境后封韩国公　郭子仪郑县人讨安史之乱功居第一封汾阳王八子四孙皆以才显　杨绾华阴人性至孝大历中拜相制下朝士相贺奢侈者靡然改行　白居易下邽人博学工诗初为左拾遗调江州司马与元稹同名时号元白后官至刑部尚书　皇朝冦准下邽人年十九举进士初知同州又判永兴军尽心民事后拜相契丹入冦决䇿幸澶州后封莱公　蒋偕郑县人性至孝父病尝割股以疗举进士数上书论邉事累官忠州刺史　韩丕郑县人幼孤贫读书刻苦举进士第初拜右谏议大夫守正不阿后为翰林学士〈同上〉
　　集函谷称地险襟带壮神京〈唐太宗〉西岳峥嵘何壮哉黄河如丝天际来〈李白〉西岳崚嶒耸处尊诸峰罗列似儿孙〈杜甫〉绕街流渺渺夹砌树阴阴〈陆贽题姜泉〉瀑流莲岳顶河注华山根〈贾阆仙〉少华中峰寺髙秋众景归地连秦塞起河隔晋山微〈张桥〉云断岳莲临大路天晴宫柳暗长春〈杜甫题郑县亭子〉天地并功开帝宅山河相凑表龙门〈薛陶臣〉借问潼闗吏修闗还备胡连云列战格飞鸟不能逾〈杜甫〉岧峣大华俯咸京天外三峰削不成河山北枕秦闗险驿路西连汉畤平〈崔颢〉
　　本朝建隆初为镇国军节度皇祐五年改镇潼军节度开宝四年改奉先县为蒲城建隆中自京兆隶同州天禧四年自同州来隶华州熙寜六年省渭南为镇入郑元丰元年复为县旧自京兆府来隶华州〈沿革表〉应被华山髙士笑天真䘮尽得浮名〈王旦〉山色满庭供画障松声万壑即琴弦　野花红作阵溪水绿成行〈并陈抟〉㧞地三峰冷翠微落岩飞瀑喷珠玑十丈玉莲秋不谢半楞掌月昼还飞〈王庆长过华州诗〉今日星驰剑南去回头惭愧华山云〈张覆之〉华山宫殿白云封不见当年打睡翁〈王阳臣〉空闻华山名未始见颜色〈刘无党〉经年但醉宜城酒千里谁担华岳图〈李九龄〉
　　耀州〈倚郭一　华原外县四　富平　三原　云阳　同官〉
　　郡号华原　威德
　　郡沿革天文井鬼分野禹贡雍州之域秦为内史地汉为祋祤县地后魏置北雍州隋为宜君郡治华原县唐废置不一天祐初置耀州建义胜军五代梁改曰崇州及改静胜军唐初复改为耀州又名顺义军本朝初复为威义军又改威德军〈沿革表〉
　　县沿革华原本秦内史地汉为祋祤县唐置耀州属华原县富平本汉旧县属北地郡治后周属冯翊郡隋初属雍州唐又徙治义亭五代梁属耀州本朝仍旧三原本汉池阳县地晋时苻秦置三原护军以其地在清酆原孟侯原白鹿原间故名唐置三原县属耀州本朝因之云阳本汉昭帝所置唐废同官本汉祋祤县地秦置铜官护军以川为名后魏罢军为铜官县属北地郡后周改曰同官县属宜州唐属耀州本朝仍旧〈同上〉
　　形胜土门山在州东南四里中断如门　磬玉山在州东五里山出青石可以为磬　鉴山在州东年丰则山中有光如鉴　尧门山在三原西北三十里其山两合如门　荆山在富平西南禹贡荆岐既旅即此　万斛山在富平东北山有石形如斗斛者以万数　中山在富平县汉武帝获宝鼎于汾阴荐之甘泉鼎至中山有黄气盖焉　郑国在富平县南二十里〈舆地纪胜〉
　　人物汉宣秉云阳人少修髙节光武初拜御史中丞后拜大司徒　唐李靖三原人姿貌魁奇贞观初出将入相封卫国公圗形凌烟　韩瑗三原人博学晓吏事永徽中为侍中王后之废褚遂良之贬瑗力谏不纳乞归田里　柳公绰华原人性孝友平生不读非圣之书初补校书郎尝奏箴以讽宪宗游畋累迁检校左仆射其弟公权举进士为侍书学士穆宗时尝以笔谏累官学士承㫖以太子太保致仕　皇朝刘长孺耀州人为签书博州判官㕔公事刘豫僭号长孺以书谕以祸福豫怒囚之百日终不屈〈同上〉
　　集宫悬一听华原石君心遂㤀封疆臣〈白居易题磬玉山〉磬襄入海去不归长安市人为乐师华原磬与泗滨石清浊两声谁得知〈同上〉压河连华势巉岩鸟没云归一望间杨仆移闗三百里可能全是为荆山〈李义山题富平荆山诗〉北上惟土门连天走穷谷〈杜甫〉
　　本朝开宝五年为威义军节度太平兴国初改威德军〈沿革表〉荆山已去华山来日出潼闗四扇开〈韩愈〉
　　清平军〈倚郭一　终南〉
　　郡号盩厔
　　郡沿革天文井鬼分野禹贡雍州之域本汉旧县属右扶风山曲曰盩水曲曰厔故以为名后周徙县于鄠县西北而于此置恒州后置周南郡隋初以县属京兆唐改宜寿县至德初复为盩厔县天复初属凤翔府本朝因之〈沿革表〉
　　县沿革终南本汉盩厔县地东汉省晋复置唐改为终南县属凤翔府本朝因之〈同上〉
　　形胜终南山在县南三十里　石楼山在县东峰峦层叠如楼　沉岭在县南五十里汉姜维出师经沉岭即此　玉女洞在县西南洞门旁有飞泉味甚佳饮可愈疾　芒谷在县东南谷中有汉马融读书石室处　五郡城在县东旧说有义兄弟五人共居此城〈舆地纪胜〉人物汉陈遵终南人哀帝末以功封旧威侯性好客每㑹客取客车辖投井中　南北朝韦孝寛终南人沉敏和正涉猎经史西魏为淅阳郡守有政术后以功进大司空上柱国　皇朝赵瞻盩厔人第进士历知万泉夏县皆有善政累迁同知枢宻院事〈同上〉
　　集洪河清渭天池浚太白终南地轴横祥云辉映汉宫紫春光绣画秦川明〈杜牧之〉野日初晴麦陇分竹园村巷鹿成群〈卢永言归盩厔诗〉贪㸔终南山色好不知红日下前峰〈王阳臣〉
　　本朝大观元年升为军复置终南县隶京兆府清平军使兼知终南县〈沿革表〉古观正依林麓断居民来说水泉甘乱谿赴渭争趋北飞鸟迎山不复南〈苏轼游五郡城诗〉谁知南山下取水亦置符古人辨淄渑皎若鹤与凫〈题玉女洞诗〉延安府〈倚郭一　肤施外县五　延川　延长　门山　临真　甘泉〉
　　郡号上郡　金明
　　郡沿革天文井鬼分野禹贡雍州之域春秋时白翟所居秦属上郡汉初属翟国寻属上郡东汉时郡邑俱废晋陷于戎后魏以为统万镇未几置金明郡又改东夏州后改为延州取延水为名隋初仍为州大业改延安郡唐初复为延州天宝初改延安郡乾元初复延州五代梁置忠义军节度后唐改彰武军本朝初仍为延州属鄜延路元祐中升为延安府〈沿革表〉
　　县沿革肤施本秦旧县属上郡三国魏废隋复置本朝属延安府延川本秦临河地汉属朔方郡隋改为延川县取界内延川为名唐属延州又析置安民县后改曰延水本朝省延水县入焉延长本秦汉肤施县地后魏置广安县唐改为延安县属延州本朝属延安府门山周宣帝分汾州云岩二县地置门山县汉唐并本朝因之临真本汉髙奴地后魏置县唐本朝因之甘泉本汉上郡雕阴县地唐置伏陆县天宝改甘泉县鄜州本朝属延安府〈同上〉
　　形胜嘉岭山在府东南形势髙峻　伏龙山在府北以形似名　雕阴山在甘泉县南山多土穴为鹰雕所居温泉山在甘泉县南下有温泉　青眉山在延川县
　　西北后魏时有土蕃青眉簇居此　牡丹山在府南屏山在延长县治南其形如屏　独战山在延长东北山险峻一人独战可以当千　漱玉岩在延长东其中可容百人泉出如练　延水在府东门外　延利渠在府城南　龙尾水在肤施县北　柳湖在府城南　甘泉在甘泉县南岩谷中飞流激下炀帝游此饮而甘之人物皇朝李继周郡人太宗时以功迁殿直后讨西夏累功迁成州刺史　韩世忠郡人目瞬如电鸷勇绝伦从髙宗南渡以功封咸安郡王　张宗颜郡人父吉为泾原将解宣威城围死之宗颜补官累迁崇定寜承宣使刘豫入冦宗颜自泗州为张浚继遇刘猊大破之卒谥庄敏〈并舆地纪胜〉
　　集雕阴寒食足游人金凤罗衣湿麝薰〈韦庄题雕阴山诗〉一株豪渥人争赏寜似延安花满山逺近随风香馥郁髙低迎目锦斓斑〈李延寿〉
　　本朝元祐四年陞延州为府熙寜五年省丰林县为镇熙寜八年省延水县为镇入焉〈沿革表〉种柳穿湖后延安盛可游逺怀忘泽国真赏即瀛州〈范仲淹题柳湖诗〉枝分清浅流纵横贯城市还如恩在人润泽无终既〈司马光题延利渠〉烟云常带雨草树不知春　暮烟凝塞上𠉀火落天涯〈并同上〉
　　鄜州〈倚郭一　宜川〉
　　郡号洛交
　　郡沿革天文井鬼分野禹贡雍州之域本秦汉上郡地晋置吉城镇后魏于镇置东秦州又改为北华州后改为鄜州隋罢州置鄜城郡唐复为鄜州天宝初改洛交郡后置保大军节度乾元初仍为鄜州本朝于州置康定军〈沿革表〉
　　县沿革宜川本秦汉上郡地后魏置义川县周改为丹阳县隋复义川后改丹阳郡唐改为丹州县属焉本朝改为宜川县〈同上〉
　　形胜樱桃山在州南上多樱桃树　龟山在州西以形似名　凤翅山在宜川东以形似名　云岩山在宜川北山形重叠如云　孟门山在宜川北黄河中流　库利山在宜川县境　开元坡在州北　汾川在宜川北东流入黄河　三川水在州南　保大楼在州内唐时建　鄜畤在州治秦穆公梦大蛇止鄜畤因此立畤尘玉亭在州内　二贤祠在州内祀杜甫范仲淹　浑瑊祠在宜川境内　长城在州西南秦时所筑　库锅在宜川西北蕃之人香火同此　杜甫宅在州南〈舆地纪胜〉人物唐杜甫襄阳人后寓鄜州为右拾遗善诗为古今绝唱　法天本天竺摩伽陀国僧也寓居鄜州太祖召见赐紫方袍　崔仲芳筑城于鄜州有功〈同上〉
　　集三川会合古鄜州纡绂来寛宵旰忧静守化条无一事东风独上夕阳楼〈武元衡题保大楼〉花落尘中玉堕泥香魂应上窈娘堤欲知此恨无穷处长倩城乌夜夜啼〈罗虬诗〉开元坡下日初斜拜扫归来走钿车〈韦庄题开元坡〉三川不可到归路晩山稠落雁浮寒水饥乌栖戍楼〈杜甫〉今夜鄜州月闺中只独看〈同上〉小会三川碧漾波雕阴人唱采菱歌〈郑玉〉
　　本朝太平兴国中改义川为宜川以鄜州废威寜县入焉熙寜三年省汾川县七年省云岩县为镇八年析同州韩城县新丰乡并入宜川〈沿革表〉两载鄜城著小冠一台髙筑地平寛　向阳花木齐教放天下无春似此间〈并杜纯祐题鄜台〉貔虎有威开玉帐犬戎无战挂金钲〈向文简〉
　　坊州〈倚郭一　中部外县一　宜君〉
　　中部军州事
　　郡沿革天文井鬼分野禹贡雍州之域本汉左冯翊翟道地隋属上郡唐置坊州本朝仍旧〈沿革表〉
　　县沿革中部本汉冯翊郡地渠楼中部都尉治此姚秦置中部郡后魏改中部县大统中改曰内部隋属上郡唐复改中部县本朝因之宜君本汉左冯翊祋祤县地苻秦置宜君护军后魏改为宜君县及置宜君郡隋为宜州唐州县俱废后复置县属坊州本朝因之〈同上〉形胜桥山在州东北其山下水通如桥状即轩辕皇帝葬衣冠之所　玉仙山在中部县西时有仙人往来于此　石堂山在中部县治西北周穆王命驾六骏之马造父为御南征朔野陞于太行即此　玉华山在宜君县西上有玉华宫　东移泉在中部县东轩辕思饮扬 --（‘昜’上‘旦’之‘日’与‘一’相连）子江水因得此泉其味如之上有黄帝庙并石碣存滴珠泉在中部县西南一里石岸下滴水如珠　太子山在宜君县东南相传扶苏猎于此　凤凰谷在宜君县南谷中有地九顷许有五色雀见故名〈舆地纪胜〉
　　人物上古轩辕黄帝生坊州　秦文公居坊州　皇朝杨偕中部人举进士性刚而忠朴上䟽论时政甚切累迁翰林侍读学士〈同上〉
　　集天空绝塞闻边雁叶尽孤村见夜灯〈刘显灵〉
　　本朝熙寜元年省西平县为镇入宜君〈沿革表〉秋声不见黄花色崖峨泉通一窍清恰似宫壶沉漏夜还如阁雨滴檐声〈唐琦〉琼珠寒并苔痕滑玉露朝晞草色轻〈唐琦〉
　　绥德军〈倚郭一　清涧外县一　米脂〉
　　郡号上郡
　　郡沿革天文井鬼分野禹贡雍州之域本秦上郡地号阳周汉为雕阴县地晋为赫连勃勃所居后魏于此置上郡又分置绥州隋改为上州大业初废雕阴郡唐为绥州天宝中改上郡乾元初复改为绥州本朝元符初置绥德军〈沿革表〉
　　县沿革清涧本故寛州旧地康定初置为清涧城属延安府后置清涧县属绥德军米脂本延川郡地宝元中置米脂寨元丰中改寨为城属绥德军〈同上〉
　　形胜䟽属山在军境昔上帝桎贰负之臣于䟽属即此笔架山在清涧县西　无定河在清涧东　呜咽泉李广寨　孤山寨　开元堡　扶苏墓　嵯峨山
　　雕山　共有二十馀处俱在军境　满堂川在州东宋女将杨满堂在此屯兵　大理河在州西北本朝种放复绥州夜渡大理河即此　呜咽泉在州南三里即秦太子扶苏自缢处　黑水河在青涧县一百里　银川闗在米脂县西　流金河在县南每岁居民引以灌田其利如金故名〈舆地纪胜〉
　　人物唐张平髙绥州人从髙祖平京城累授左领军将军封萧国公　皇朝李浩绥州人通兵法以破侬智髙为广西都监后官至副都总管　髙永能清涧人勇力善射从种谔取绥州五战皆捷后至团练使　李永奇清涧人性忠贞不从金人叛家属二百口遇害〈同上〉集雕阴无树水南流雉堞连云古帝州明妃去日花应笑蔡琰归来鬓已秋〈韦端已〉举国贤良尽泪垂扶苏屈死戍邉时至今谷口泉呜咽犹似当年恨李斯〈胡曽〉一曲单于暮风起扶苏城上月如钩〈韦端已〉
　　本朝熙宁三年收复唐绥州废为城隶延州元丰七年以延州米脂等六城砦隶绥德城元符二年改为军〈沿革表〉天下精兵掌握间便宜长啸入秦闗奈何伏剑区区死不辨书从赵李奸〈孔武仲〉
　　庆阳府〈倚郭一　安化外县二　合水　彭原〉
　　郡号安化
　　郡沿革天文井鬼分野禹贡雍州之域周之先不窋所居号北豳春秋时为义渠戎国秦以其地属北地郡汉因之东汉至晋复陷于戎后魏置朔州后周废隋置庆州后改为𢎞化郡唐初复为庆州天宝初改安化郡至德初改曰顺化乾元初复为庆州陞安定军五代梁改武静军本朝仍为庆州〈沿革表〉
　　县沿革安化周春秋战国时为义渠戎国秦为北地部汉为郁郅县属北地郡王莽改曰功著东汉晋俱废后魏后周皆为镇隋置合水县唐初改合川县后改改化县又改安化县又改顺化县本朝为安化县合水秦属北地郡汉为归德县魏置蔚州及华池县后周州县俱废隋置合水县以建水北川相合故名唐置合川县又析置蟠交县后省合川入𢎞化又改蟠交曰合水五代省合水入乐蟠本朝复置合水县以华池乐蟠二县省入彭原本唐寜州地天宝初改彭原郡属闗内道治彭原县本朝熙宁二年来隶庆阳〈同上〉
　　形胜景山在府城西上多奇木怪石及獐鹿猿猱之属太白山在府城北黑水河发源于此　子午山在合
　　水县东绵亘八百馀里黄帝葬衣冠处　马岭在安化一名箭栝山汉之牧马地上有果实猿鸟岩洞幽𮟏东河在府城东来自沙漠　西河在府城西来自环河白马川在府城西　白豹川在府城北　玉梅川在
　　府合水县东　凤川在合水东北中多鸥鹭春月游赏可爱　平戎川在合水东北　灵沟水在府城北　华池水在合水县东　玉泉在合水县西　圣公泉在合水县治能愈百病上有亭　宝泉在合水县北　鹅池在府治东　盐池在府城北有二池大者周八十里小者周二十七里　花马池在府城北周围四十三里与马槽孛罗滥𭰖锅底等池皆相近　红柳池在府北周围二十五里　石沟池在其西　莲华池在其东　安化楼在府城内　临川阁在府内　柔逺亭在府城傍西有寨　驿马闗在府城南　横山寨在府境　怀威寨在城东　天固堡在彭原县南　不窋冢在府城东碑久剥落尚有片石　傅介子墓在府西　范仲淹祠在府城内　郭子仪墓在合水县东　灵武城在府境唐列圣碑在合水县北〈舆地纪胜〉
　　人物上古岐伯郡人黄帝尝与论医有素问难经行于世　夏不窋后稷之子居邠为周之祖　汉公孙昆邪郡人为陇西太守以功封平曲侯　公孙贺昆邪孙为骑士后以功封南窌侯子敬声代为太仆并居卿位傅介子郡人使大宛斩楼兰有功封义阳侯　甘延寿郡人善骑射初为郎后奉使西域斩郅支单于封义城侯　皇朝张吉合水人初为淮安镇守烽卒夏人执之使绐城中降吉不从死之事闻赠内殿崇班又录其子王庶郡人举进士知保定县后为鄜延经略使累立
　　战功〈同上〉
　　集山股逗飞泉泓澄傍岩石乱垂寒玉条碎洒珍珠滴〈唐人题合水县玉泉诗〉北川涧水河南流邑治因名几百秋〈同上〉龙武新军深驻辇芙蓉别殿谩焚香〈杜甫〉血战乾坤赤气迷日月黄近贺中兴主神兵动朔方〈杜子羙送灵武李判官〉黄沙百战穿金甲不破楼兰终不还〈王少伯〉边雪藏行径林风透卧衣灵州听晓角客馆未开扉〈贾岛〉髙居在幽岭人得见时稀写箓扃虚白寻僧到翠㣲〈项子迁题太白山隠者〉太白山中寺师居最上方猎人偷佛火栎鼠戏禅床定久衣尘积行稀径草长有谁来问法林杪过残阳〈顾飞熊赠太白山无能禅师〉本朝建隆元年陞团练乾德元年复为军事政和七年升为节度宣和七年改庆州为府〈沿革表〉陕右号名郡庆阳乃雄镇临柎多时才结构甚闳峻城端耸华阁千里归一瞬不窋陵庙存其傍接烽烬人家住深崦檐瓦俯可认陶穴尚遗风前书自传信俯窥鹅池泉窕黑深万仭黄流缭如带漱激似湍迅地险诚在兹贼骑安可近〈蒋之奇〉维庆有祠邦民式思庆山可夷兹堂巍巍〈穆衍赞范文正公祠〉阿兄两持庆州节十年麒麟地上行〈黄山谷〉
　　邠州〈倚郭一　新平外县四　宜禄　三水　定平　淳化〉
　　郡号新平
　　郡沿革天文井鬼分野禹贡雍州之域古西戎地后公刘所居为豳国地秦属内史汉为右扶风北地安定三郡地东汉置新平郡治漆县后魏置南豳州后废北豳州去南字隋省豳州义寜初复新平郡唐复豳州寻改邠州天宝初复新平郡乾元初复邠州陞静难军本朝属永兴路〈沿革表〉
　　县沿革新平本汉漆县后魏置白土县隋改新平本朝因之宜禄在州城西后魏置县本朝因之三水西汉末三水人卢芳据此吴汉击之不克即此县也定平本定安县地唐初析置此县属邠州后属寜州本朝属邠州淳化本汉冯翊郡之云阳县本朝淳化中始析县之黎阳镇置淳化〈同上〉
　　形胜紫微山在州西南上有屯兵砦　寿山在州境内顶平有茂林修竹之胜　石门山在淳化县北六十里山有石如门　万寿湫在三水县北二十里唐大历间因风雷而成　金泉在淳化县东南世传目昏者洗之可明　履迹在州南门外相传为姜嫄履巨人迹处宜禄川在宜禄县内〈舆地纪胜〉
　　人物唐侯君集三水人以才雄称从太宗征伐有功平髙昌刻石纪功而还封潞国公圗形凌烟　皇朝张舜民新平人善为文中进士元祐初司马光荐其才器秀异刚直敢言召为御史后为吏部侍郎　张确宜禄人元祐中进士宣和中判杭州后知隆德军以不降金死节钦宗悲哀之赠述古殿学士〈同上〉
　　集终岁山川路生涯竟若何艰难为客惯贫贱受恩多暮角飘残韵寒流起夕波悬愁茂陵宅喜色又相过〈耿伟邠州留别〉同游漆沮后已是十年馀几度曾相梦何时定得书〈同上〉月髙城影尽霜重柳条踈且对樽前酒千般想未如〈并同上〉
　　本朝熙寜五年以定平县隶寜州政和七年自寜州来隶淳化四年陞耀州云阳黎国镇为淳化县〈沿革表〉烹葵剥枣古年丰莫管时殊俗自同太守召农须勉听从今再愿颂邠风〈范仲淹邠州劝农〉南邠地胜少与侔我来时与诸君游飞泉六月鸣琅球桃花两处夹泾流〈蔡忠懐〉
　　寜州〈倚郭一　定安外县二　襄乐　真寜〉
　　郡号彭原
　　郡沿革天文井鬼分野禹贡雍州之域本公刘邑秦置义渠县始皇时为北地郡汉为泥阳县地后魏于此置华州又改邠州西魏改寜州隋改北地郡唐为寜州又改彭原郡本朝复为寜州〈沿革表〉
　　县沿革定安魏置州内本朝因之襄乐本汉襄洛县后魏改曰襄乐尝于此置燕州真寜本汉阳周县地属上郡后魏于此置泥阳惠涉二护军隋改为罗川县属寜州唐天宝初于此获玉真人像更名真寜县本朝仍旧形胜抚琴山在真寜治南唐𤣥宗梦群仙处山畔有洞风来有声仿佛若琴音故名　罗山在真寜县唐天宝初尝获玉真人像二十七于此　横岭在州东一百里盖子午山别阜也　安定岩在州西岩壑如泼黛石可以镌砚　画山石在州境石上有文粲然若战马状无异画圗故名　珊瑚川在州西旁有龙祠　金沙泉在州城南其水有沙如金　狄仁杰庙在州内唐垂拱中建〈舆地纪胜〉
　　人物三国傅嘏州人介子六世孙弱冠知名仕魏为河南尹累迁尚书右仆射后以功封阳平侯　晋傅咸州人识性明悟累官御史中丞时称其直　皇朝李彦仙州人有大志靖康初应募勤王以功授石壕尉屡败强敌后以孤城无援投河而死赠新武军节度使〈同上〉集澄波涵万象明镜泻天色有时乘月来赏咏还自适〈唐人题寜州泉〉
　　本朝宣和元年赐军额〈沿革表〉一语唤回鹦鹉梦九霄夺得凤雏还荒坟寂寞临官道清迥孤髙重太山〈题仁杰墓〉醴州〈倚郭一　奉天外县四　永寿　武功　醴泉　好畤〉
　　郡号奉天
　　郡沿革天文井鬼分野禹贡雍州之域秦为内史地汉为左冯翊之池阳县地晋属扶风郡后魏为咸阳郡寜𡰥县地隋改寜𡰥为醴泉属京兆郡唐析醴泉等五县地置奉天县又置乾州五代梁为威胜军唐复为乾州属凤翔府本朝罢政和中复置改为醴州〈沿革表〉
　　县沿革奉犬秦内史地汉属左冯翊晋属扶风后魏为𡰥寜县隋改醴泉唐置奉天县永寿在州城北九十里古豳国地汉为右扶风之漆县地后魏置广寿县后周改永寿县隋省入新平县唐复析置神龙中属京兆府景龙初复属邠州本朝属醴州武功在州城西南六十里古为邰国后稷所封地秦孝公始置武功县后魏改羙阳县又置武功郡后周俱省寻复置武功县醴泉在州城东七十五里本汉左冯翊谷口县地东汉及晋为池阳县后魏改寜𡰥县隋改醴泉县因后周醴泉宫为名唐初析置温秀县后省入醴泉本朝割属醴州好畤在州东七里本汉县后周省本朝复置〈同上〉
　　形胜梁山在州北五里古公亶父逾梁山至岐下即此烈山在永寿县三里上有烈山神祠　明月山在永
　　寿县西南九十里夜望之如月明故名　峗山在永寿县西南九十里其山巍然故名　武将山在醴泉县西北十八里　九𡽀山在醴泉县西北六十里髙百馀丈承阳山在醴泉西北五十里左右有水合流上有唐
　　太宗昭陵　太白山在武功县南九十里山极髙上恒积雪望之皓然军行不得鸣鼓鸣则疾风暴雨立至上有洞名十一洞天又有横云如瀑布则澍雨上有太白湫有神龙歳旱祷雨多应　武功山在武功县南一百里北连太白山岩巍秀杰　五丈原在武功西南七十里即诸葛亮屯兵处　醴泉在醴泉县东南二十里泉涌出味如醴　良沟泉在武功北十五里引以溉田邑民赖之　吕公泉在永寿县　庆善宫在武功南十八里　穆陵闗在永寿南四里　窦女墓在州北二十里人物南北朝苏绰武功人博物多通为宇文泰行台郎中周惠达称其有王佐才官至度支尚书　唐刘文静武功人有大志与太宗谋起义后为民部尚书　苏世长武功人初拜谏议大夫后使突厥争礼不屈朝廷壮之　苏良嗣世长子官至太常　苏源明武功人工文辞累官国子司业　赵隠奉天人父死朱泚之难庐墓十馀年不应召后擢第拜相　皇朝游师雄武功人学于张载第进士累迁直龙图阁〈并舆地纪胜〉
　　集太白何苍苍星辰上森列去天三百尺邈尔与世绝〈李太白〉西上太白峰夕阳穷登攀太白与我语为我开天闗〈同上〉举首可近月前行若无山一别武功去何时复见还〈同上〉县去帝城逺为官与隠齐马随山鹿放鸡杂野禽栖〈姚合题武功县〉移花兼蝶至买石得云绕〈同上〉小市柴薪贵贫家砧杵闲〈同上〉山宜冲雪上诗好带风吟〈同上〉吏来山鸟散酒熟野人过岐路荒城少烟霞逺县多〈同上〉引水逺通涧叠山髙过城〈同上〉闭门风雨里落叶与阶齐〈同上〉夜犬因风吠邻鸡带雨鸣〈同上〉移山入院宅种竹上城墙惊蝶移花蕊游蜂带蜜香〈同上〉扫舎惊巢燕寻方落壁鱼〈同上〉长忆深山下深居遂性情〈同上〉遥瞻太白雪喜近武功天〈杜甫〉居枕江沱北情悬渭曲西陇色澄秋月边声入战鼙〈贾岛寄武功主簿〉
　　本朝熙寜五年废乾州以奉天还隶京兆府政和七年复以县为州更名醴〈沿革表〉南阳尚隠起龙盘五丈星流大将坛图分八阵遗沙石表历千秋见肺肝〈前人题五丈原〉






　　记纂渊海卷二十四
<子部,类书类,记纂渊海>

钦定四库全书
　　记纂渊海卷二十五　　　宋　潘自牧　撰郡县部
　　秦鳯路
　　秦州〈倚郭一　成纪外县三　清水　天水　伏羌〉
　　郡号天水
　　郡沿革天水井鬼分野禹贡雍州之域本西戎地周孝王封非子于此秦属陇西郡汉置天水郡治平襄魏置秦州晋改汉阳为天水郡治上邽寻废复置秦州宋齐复为天水郡隋废郡为秦州大业初复为天水郡唐初复置为秦州天宝初改为天水郡乾元初复为秦州后移治成纪本朝因之〈地理沿革表〉
　　县沿革成纪本伏羲氏所生之地汉置县属天水郡晋以后皆因之天水唐置县后废本朝复置清水本汉旧县属天水郡晋属略阳郡后魏分略阳置清水郡寻废隋属天水郡唐初置邽州于清水城寻废州以县属秦州本朝仍旧伏羌本冀戎地秦武公伏冀戎置冀县东汉于此置汉阳郡晋属天水郡后魏改当亭县后周改冀城县隋改为伏羌县兼置伏州寻废州以县属秦州本朝为伏羌县属秦州〈地理沿革表〉
　　形胜麦积山在州东南九十里状如麦积　岳平山在州西南上有龙王庙闗山在清水县东即龙山也　石鼓山在伏羌县南山有石鼓不撃自鸣鸣则兵起　大像山在伏羌县西南上有石佛像宝盖山在清水县北仙泉岭在州东南其土中常出药丸色黒相传服之
　　可以疗病　赤谷在州西南十二里　铁堂峡在天水东五里峡有石笋清翠　清水在清水县境县因以名马跑泉在州东四十里唐尉迟敬徳与畨将战士卒罢敬
　　徳马忽跑出泉　升仙台在州西南世传老子于此升仙　瑞应寺在麦积山上隗嚣宫在州东北　杜甫草堂在州东五十里〈舆地纪胜〉
　　人物周石作蜀成纪人孔子弟子唐赠石邑伯汉纪信成纪人项羽围汉王荥阳信诳楚汉王得脱羽烧杀信李广成纪人文帝时击匈奴以功为散骑常侍武帝时
　　为北平太守匈奴畏之号飞将军　隗嚣天水人素有名好经书又谦恭下士名震四州三国姜维天水人仕昭烈累迁征西将军封平襄侯唐李白成纪人唐宗室性倜傥善诗歌才思飘逸天宝初为翰林有诗集三十卷皇朝尹崇珂天水人为淄州刺史有善政后以功迁保信军节度使　刘仲武成纪人资貌雄伟累官东上阁门使以功累迁泸川军节度使　张俊成纪人好骑射负才气政和中以讨河朔群冦为都指挥使后以功累迁太傅封清河郡王〈舆地纪胜〉
　　集麝香眠石竹鹦鹉啄金桃〈杜甫题麦积山〉自开茅屋趣只想竹窗眠归谷山云起侵篱涧水悬〈同上〉晨发赤谷亭艰险方自兹〈杜甫过赤谷诗〉峡形藏堂隍壁色立积铁〈杜甫〉秦州城北寺胜迹隗嚣宫月明垂叶露云色度溪风〈同上〉
　　本朝建隆中酋长上波了献地为伏羌砦属清水县熙宁三年为伏羌城属秦州〈沿革表〉路入青松翠霭间斜阳倒影下溪湾〈李师中题麦积山〉重台犹在碧山层想象真仙为勉登〈蒋之奇题升仙台〉清甘一派古祠边昨日亲烹小鳯团却恨黄陵无品目烦君精鉴为当㸔〈㳺师雄题马跑泉〉
　　凤翔府〈倚郭一　天兴外县六　岐山　扶风　郿　宝鸡麟游　普润〉
　　郡号扶风　岐阳
　　郡沿革天文井鬼分野禹贡雍州之域周为岐周地春秋战国为秦地始皇并天下以属内史汉初更内史名中地郡后复故景帝分属右内史武帝更曰右扶风与京兆左冯翊为三辅三国魏为扶风郡晋为秦国后魏置平秦郡又于郡东置雍城镇后改镇为岐州西魏为岐阳郡隋初为岐州大业初改为扶风郡唐初复为岐州天宝初改扶风郡至徳初改鳯翔郡寻改鳯翔府号西京宝应间罢京名属闗内道五代时属关西道本朝仍为府属秦鳯路〈地理沿革表〉
　　县沿革天兴春秋时为故雍秦置雍县汉属右扶风唐析置天兴县改省鳯翔属天兴岐山古岐周地汉为雍县地唐时移治不一本朝属鳯翔府扶风周为岐阳镇汉为羙阳县地唐贞观中改为扶风县本朝仍旧郿本秦县汉属右扶风西魏郿城县唐改为郿县属鳯翔府本朝因之宝鸡本秦陈仓县汉属右扶风唐至徳初因秦文公获石鸡之异改为宝鸡县本朝因之麟逰本汉右扶风之杜阳地隋置鳯栖郡寻因获白麟更名麟逰县唐初废郡为麟州贞观初州废以县属鳯翔府本朝因之普润本汉漆县地隋为普润县唐并本朝仍旧〈同上〉形胜岐山在岐山县东北文王时鳯鸣岐山即此　雍山在府西北雍水所出故名　梁山在岐山东太王去邠逾梁山即此　陈仓山在宝鸡东南上有石类山鸡晨鸣山头声闻三十里　茂陵山在扶风东北林壑秀美汉末马超居此　鸣鳯山在麟游西旧传常有鳯鸣其上　周原在岐山东北诗曰周原膴膴即此　青峰山在宝鸡东南𡶶峦苍翠故名　龙尾坡在岐山东郑畋尝破巢兵于此　磻溪石在宝鸡东南即周太公钓处　渭河在宝鸡县治　东湖在府治东　鱼龙川在府境　润徳泉在岐山西北相传时平则流乱则竭　九成宫在麟逰县西本隋仁寿宫唐太宗脩以避暑更名九成宫　石鼻寨在宝鸡东诸葛亮所筑以拒郝昭〈纪胜〉人物周周公旦岐山人生有圣徳辅成王制礼作乐召公奭辅武王定天下又辅成王以成圣治　白起郿人善用兵秦昭王用为左庶长战胜攻取后封武安君汉井丹郿人通五经善谈论隠居不仕当世髙之南北朝苏孝慈扶风人少沉谨有器局为中侍上士后以功进位开府爵灵水县公唐杨炎天兴人性至孝父丧庐墓号慕时切有紫芝白雀之祥诏表其闾唐徳宗时拜相皇朝张载郿人举进士为神州司法召为崇文殿校书同知太常礼院与执政不合告归居横渠教人以礼闗西之士翕然宗之所著有东铭西铭正𫎇诸书　张戬载弟笃行不茍为一时师表闗中称为二张〈舆地纪胜〉集西京无暑气夏景似清秋江山通蜀国日月近神州〈李徳新〉水落鱼龙夜〈杜甫题鱼龙川诗〉苍山入百里岸断如杵臼层宫凭风回岌嶪土囊口立神扶栋梁凿翠开戸牖其阳产灵芝其阴宿牛斗〈题九成宫〉关山陵旦开石路无尘埃重门临去壑连栋起崇隈〈王勃题大散关〉
　　本朝干徳初置崇信县淳化中割崇信属仪州熙宁五年废乾州以好畴县来隶〈沿革表〉闻昔周道兴翠鳯栖孤岚飞鸣饮此水照影弄毵毵　扶风古三辅政事岂汝谙聊为湖上饮一纵醉后谈〈并苏轼题东湖诗〉闻道磻溪石犹存渭水头苍崖虽有迹大钓本无钩　山头孤月耿犹在石上寒波暁更喧〈并题磻溪石〉翠鳯旧依山硉兀清泉长与世穷通〈苏轼题润徳泉诗〉此台一覧秦川水不待传经意已空〈题授经台〉
　　陇州〈倚郭一　汧源外县三　汧阳　吴山　陇安〉
　　郡号汧阳
　　郡沿革天文井鬼分野禹贡雍州之域周为岐陇之地春秋属秦国秦并天下属内史汉为汧县属右扶风西魏改陇州因山为名后周省入岐州寻复置隋省入扶风郡复置陇东郡唐改汧阳郡后复为陇州治汧源县本朝属凤翔路〈地理沿革表〉
　　县沿革汧源在陇州治东南后魏为汧阴县隋改曰汧源唐本朝并为州附郭县汧阳本汉隃糜县地属右扶风后周置汧阳郡及县以古汧水之阳故名寻废郡以县属陇州唐本朝仍旧吴山本汉隃麋县地后魏置长蛇县隋改吴山县唐改华山县寻复旧本朝因之陇安本唐汧阳县地本朝置陇安县〈同上〉
　　形胜陇山在州西北六十里山髙而长其顶有泉　吴岳山在州南比诸山最秀异顶有龙湫　小陇山在县西岩障髙峻不通轨辙　龙盘山在吴山县东南为一州之胜　西秦山在陇安北内有秦王试剑崖　景福山在陇州西北亦名龙门山　卧虎山在汧阳东以形似名　天池沟在汧阳东水流不涸　珍珠泉在汧阳南泉涌如珠故名汧阳阁在汧阳县治　陇亭在山旁八卦亭在州西北有仙人锺离权洞宾遗迹　苦寒
　　亭在州西〈舆地纪胜〉
　　人物周非子汧阳人伯益之后善养马为孝王主马于汧渭之间马大蕃息秦使叙嬴氏之祀汉郭钦州人哀帝时为丞相以廉直名唐段秀实汧阳人征讨有功累拜泾原节度使赠太尉〈同上〉
　　集吴岳晓光连翠𪩘〈李善正〉我所思兮在汉阳欲往从之陇坂长〈张衡〉汧水悠悠去似絣逺山如画翠眉横僧寻野渡归吴岳雁带斜阳入渭城〈韦庄〉秦陇无人塞草腥将军一去泣空营汉家天子东巡狩行到江南又起兵〈陇亭童谣〉忆昨逰陇坂髙秋视吴岳〈杜甫〉
　　本朝熙宁八年改秦州定邉砦为陇西镇隶县开宝二年析汧阳县四乡置陇安县〈沿革表〉冻云凝白雪漫漫不是寒亭分外寒六月大雹天不雨请君来此凭䦨干〈王庶题苦寒亭〉陇山如碧环缺处苍崖开当年造物手办此何神哉〈刘昻雷〉
　　鳯州〈倚郭一　梁泉外县二　河池　两当〉
　　郡号河池
　　郡沿革天文井鬼翼轸分野禹贡梁雍二州之域春秋时氐羌所居秦为陇西郡地汉为故道河池二县后魏于此置梁泉县西魏改为鳯州隋废州置河池郡唐初复鳯州天宝初改河池郡乾元初复为鳯州五代时蜀置武兴军本朝仍为鳯州〈地理沿革表〉
　　县沿革梁泉本氐羌故地秦为陇西郡汉为故道县后魏置梁泉又更名凉泉寻复为梁泉河池春秋时氐羌所居秦为陇西郡地汉为河池县属武都郡晋䧟于氐羌后魏置广化郡及县隋初郡废以县属鳯州仁寿初复名河池县本朝因之两当本汉故道县地属武都郡晋䧟于氐羌后魏置两当郡及县因界内两当水为名隋废郡以县属鳯州本朝因之〈同上〉
　　形胜鳯凰山在州东鳯凰尝栖此　紫柏山在州东南上有一十七洞异人多隐于此　南岐山在州南上有竹云洞内有湫池　君子山在州西南上有灵惠庙御爱山在州东北唐徳宗巡幸至此爱玩故名　豆积山在州北上有不老泉仙人洞唐张果之隠处一名遁迹山文子谷唐僖宗幸蜀至此　武休闗在州东　马岭闗画眉关大散川黄花川斜谷河鸣玉泉连云栈桥并在州境　和尚原在州东即吴玠败乌珠处　铁山在河池县东南　天门山在河池东南　伶伦山在河池南　天池山在河池南　青泥山在河池南　木皮岭在河池西银椿崖在河池东北　金莲洞在河池西髙数十仭　首阳洞在卧龙山畔　仇池石在天池山仙人闗在河池东　小河闗在河池南　嘉陵江在河池南　忠义水在河池南　𬸚𬸦山在两当县东上有登真洞　董真峪在两当东南上有真人庵　分水岭在两当县东　狮子川在两当县境〈舆地纪胜〉
　　人物皇朝文彦博邠州人㣲时寓居两当县富民郇氏之家教授生徒　邵雍河南人尝寓居鳯州〈同上〉
　　集寒城朝烟积山谷落叶赤阴风千里来吹汝江上宅〈杜甫题吴郁宅〉溪从沮水流嶓𡺪岭接青泥入剑天〈史瑜〉首路栗亭西尚想鳯凰村南登木皮岭艰险不易论始知五岳外别有他山尊〈杜甫题木皮岭〉山城薄酒不堪饮劝君且吸杯中月〈李太白鳯州诗〉杨柳垂青丝风动入飞盖〈邵尧夫鳯州飞盖亭诗〉古时应是山头水自古流来江路深〈元稹题嘉陵江〉借问嘉陵江水湄东川东去尔西之〈薛逢题〉凿崖泄奔湍称古神禹迹〈韦应物题嘉陵江〉
　　本朝干徳五年降防御为团练开宝五年移河池治故镇至道元年移两当治唐乡镇〈沿革表〉里数三千七百馀两当冬夜宿中途举朝五往来西蜀还有区区似我无〈赵抃赴益州〉猿啼鬼迷店马噤飞石铺〈陆㳺过鳯州〉啸歌山水重〈黄庭坚啸歌台〉当日𫎇尘极险艰正由苍翠强开颜吾皇髙拱岩廊上只爱生灵不爱山〈王素题御爱山〉不是当时经御爱此山还与众山同〈赵抃题御爱山〉豆积更名为遁迹西康麦积合如何〈袁桂题豆积山〉我携此石归袖中有仇池〈东坡〉鸟去林自空云移山不碍塞目烟岑宻都城若天外〈邵雍登鳯州城诗〉
　　阶州〈倚郭一　福津外县一　将利〉
　　郡号武都
　　郡沿革天文井鬼分野禹贡雍州之域战国时白马氐居焉汉武为武都郡魏置武阶郡改置武州唐为行州后复立武州更名曰阶州本朝初隶秦鳯路〈地理沿革表〉县沿革福津本后魏覆津县属武阶郡隋属武州唐改曰福津本朝因之将利本后魏石门县西魏改安育后周又改今名唐武州治于此〈同上〉
　　形胜石鸡山在州东有石鸡神庙　盘堤山在州东南近有盘堤城　鳯凰山在州东南汉世曾有鳯凰栖其上有鳯凰台　鹿玉山在州东山下溪中水漱石如玉故名　仇池山在州西北四面壁立峭绝　醉仙崖在州南连鳯凰山东　柯谷在州东南唐杜甫侄佐居此裴公湖在州西南隅唐刺史裴守真所创　杜甫故
　　居在州东〈舆地纪胜〉
　　人物皇朝牛皓福津人仕为川陕宣抚后死节人称其忠义　丁焴福津人为人刚直不受私谒累官至大府少卿嘉定间为利州路安抚使吏民信服〈同上〉
　　集传道东柯谷深崖数十家对门藤盖瓦映竹水穿沙〈杜甫题东柯谷〉亭亭鳯凰台北对西康州西伯今寂寞鳯台亦悠悠〈题鳯凰台〉徘徊虎穴上面势龙泓头　停骑龙潭云回首虎崖石〈并题虎穴〉彩鳯舒双翼宛然半岩间〈哥舒翰题鳯凰山〉万古仇池穴潜通小有天〈杜甫题仇池山〉
　　本朝髙倚青冥揖酒星小崖谁作醉仙形从来天地为衾枕应笑人间有独醒〈鲁伯能题醉仙台〉对面好峰横翠幕绕城垂桞拂清涟〈李师中题裴公湖〉玉井响侵狮子洞〈㳺师雄题鹿玉山〉万丈潭邉万丈山山根一窦落飞泉玉绳自我题岩石留作人间美事传〈喻陟题玉绳泉〉势将玉绳齐位据金野窄〈游师雄〉渭州〈倚郭一　平凉外县四　潘原　安化　崇信　华亭〉
　　郡号陇西
　　郡沿革天文井鬼分野禹贡雍州之域春秋为朝那故地秦属北地郡汉析置安定郡治髙平晋徙治临泾后魏于潘原县置武州属太平郡后周属原州隋治安定县又析置平凉郡唐初置原州元和中以原州平凉县置行渭州后䧟于吐蕃中和间复置本朝为泾原路〈沿革〉县沿革平凉本汉朝那泾阳二县地东汉省泾阳入朝那晋因之后魏废为长城县地后周复置朝那县隋改平凉县潘原本汉阴盘县地唐天宝初置潘原县五代周以武州省入本朝属渭州安化本春秋战国义渠戎国秦为北地郡地汉为郁郅县东汉晋俱废后魏后周皆为镇隋置合水县唐改河州县天宝初改安化县又改顺化县本朝复为安化崇信本唐李元谅所筑城屯军名崇信本朝初始置崇信县属鳯翔府淳化初改属仪州后州废以县属渭州华亭本秦陇西郡地后魏始筑城置镇隋置华亭县唐省入陇州汧渭县五代唐时以废县属义州后周复置华亭县本朝废州以县属渭州〈同上〉
　　形胜天坛山在州北　崆峒山在州西上有问道宫黄帝问道于广成子即此　笄头山在崆峒山西　望家山　断万山　五马山俱在崇信县西　王母山　义山　齐山　晶然山　飞鳯山俱在华亭县境　广成子洞弹筝峡在州西风吹流水如弹筝声　武村水䇿底水　胭脂水俱在华亭县西　岩泉在崆峒山下琉璃泉在崆峒山上〈舆地纪胜〉
　　人物汉皇甫规郡人为中郎将讨平先零诸种后自以耻不与党上䟽士论重之　皇甫嵩规兄子少有文武志以破黄巾功拜太尉三国皇甫谧嵩曾孙博综典籍时号为𤣥晏先生晋皇甫重州人性沉果有才用为司空张华所知仕至新平太守皇朝郭执中华亭人累官枢宻承㫖言事切直不阿后以功累迁新安郡王〈同上〉集凉州四邉沙浩浩汉家无人开旧道〈王仲初〉万户楼台临渭水五陵花桞满秦川　双双携弹来金市两两鸣鞭上渭桥〈并崔颢〉鬬鸡过渭水走马向闗东〈卢升之〉晨过弹筝峡马足凌兢行双壁隠灵曜莫能知晦明〈储光羲〉河流空积石山路绕崆峒君恩如可报龙剑有雌雄〈同上〉本朝政和七年升为节度旧置泾原路经略安抚使统仪州等四州熙宁五年废仪州元祐元年增置西安州崇宁三年又以熙河路舍州来属大观三年又増置懐徳军〈沿革表〉崆峒一何髙崛起乾坤辟峻极倚杳冥峥嵘亘今昔〈㳺师雄崆峒诗〉笄头旧传名闗塞曾控扼〈同上〉复闻广成子不为外虑役至今洞犹存峭壁宛遗迹〈同上〉西岩水泓澄洳洳縁罅隙〈游师雄〉
　　泾州〈倚郭一　保定外县三　灵台　良原　长武〉
　　郡号安定
　　郡沿革天文井鬼分野禹贡雍州之域秦属北地郡汉晋皆属安定郡后魏始置泾州取泾水为名隋大业初改安定郡安定县唐复为泾州改县为保定县天宝初改州为安定郡后复为泾州本朝改彰化军〈地理沿革表〉县沿革保定本汉安定县东汉省后魏置泾州县唐改保定县本朝因之灵台古宻须之国汉为北地即鹑觚县地隋析置灵台县取文王作灵台之意后省入鹑觚唐复置本朝仍旧良原隋置属安定郡唐本朝俱属泾州长武本乌氏国地本朝范仲淹奏差宋良等部领番汉军马往泾州长武寨把隘即此〈同上〉
　　形胜笔峰山在州南树林阴宻　回中山在州西上有王母宫汉武帝求神仙于此　苍山在灵台县东南林木苍翠　保岩山在灵台县东南三十里山势峭抜回旋百折　共池在州北诗侵阮徂共即此　翠屏山在平凉县南一里上有石如珠一名埀珠峰〈舆地纪胜〉
　　人物汉梁统州人性刚毅精法制更始召拜酒泉太守封陵乡侯南北朝邓彦海安定人性真洁博览群书长于易武定中擢为尚书唐牛仙客灵台县人初为县小吏后以功迁洮州司马累迁工部尚书　牛僧孺灵台人性鲠直不阿初为监察御史后累官𢎞文馆大学士皇朝刘惟辅州人以同州观察使为熙河副总管后死节赠昭化节度使号忠烈〈同上〉
　　集雪下阳闗路人稀陇戌头白草三冬色黄云万里秋〈耿𣲗过泾州〉九光飞鞅志何遥千载灵踪隔綘霄汉殿杳沉青鸟信崑丘谁听白云谣〈崔立题王母宫诗〉林峦尚锁空台馆城邑全非旧市朝〈同上〉遮虏黄云断烧羌白草空朔野长城闭河源旧路通〈戎昱泾州观元戎出师〉
　　本朝太平兴国元年改彰化军节度咸平四年陞长武寨为长武县五年省为砦属保定县大观三年复以砦为县〈沿革表〉最髙翠屏山举手星可摘珠石信团𪢮群峰森劔㦸〈㳺师雄题翠屏山〉相传雷雨收片片归云白〈题青龙洞〉此去陟参云危栈愈踧踖㑹景亦可喜周顾忘倦罢〈同上〉
　　原州〈倚郭一　临泾外县一　彭阳〉
　　郡号平凉
　　郡沿革天文井鬼分野禹贡雍州之域本秦北地郡地汉为安定郡之髙平县东汉永初间废后魏置髙平镇后为太平郡兼置原州隋初废郡州如故大业间废州为髙平郡唐初为原州后改平凉郡乾元初复原州本朝置镇戎军〈地理沿革表〉
　　县沿革临泾本汉县晋安定郡治此唐属泾州本朝属原州彭阳本汉旧县属安定郡后魏属原州隋废唐置义丰县本朝复曰彭阳〈同上〉
　　形胜潜夫山在州北东汉王符隠此　玉山在州东山多白石阴雨之夜明艳如玉　雉头山在州西状如雉头　金佛峡在州东上有金妆佛　和戎原在临泾县南　蒲水在州北　三水在州东北水流三𣲖㑹归一川　萧闗在州西北汉文帝时匈奴入萧闗即此　石桥在州玉山之下有巨石横亘名仙人石桥俗呼为仙人著棋台〈舆地纪胜〉
　　人物三国胡奋临泾人从司马懿伐辽东以功封夏阳子累迁散骑常侍南北朝胡国珍临泾人少好学雅尚清俭太和中袭父爵为武始侯后封安定郡公　席阐文临泾人幼孤贫渉猎书史仕南齐为雍州刺史有能名冬至悉放狱中囚依期而至后封湘西侯皇朝胡顺之州人举进士尝上书宰相乞太后还政仁宗嘉其忠迁尚书范仲淹爱其才〈同上〉
　　集夫戌萧闗妾在吴西风吹妾妾忧夫一行书信千行泪寒到君邉衣到无〈唐人诗〉出得萧闗北儒衣不称身〈张象文过萧关〉旋闻受降日歌舞入萧闗〈朱延清〉
　　本朝太平兴国初改义丰为彭阳至道三年自宁州来隶〈沿革表〉来观金佛峡如入玉门闗〈王素〉石桥跨两岫野叟尝逺跖旁有枰棋处云是神仙奕〈㳺师雄野石桥〉
　　熙州〈倚郭一　狄道〉
　　郡号临洮
　　郡沿革天文井鬼分野禹贡雍州之域春秋战国西羌所居秦置陇西郡汉因之晋析置狄道郡刘宋置武始郡后魏置临洮郡后周废隋复置后改金城郡唐天宝初置临川宝应初陷于吐蕃号武胜军本朝为镇洮军寻改熙州〈地理沿革表〉
　　县沿革狄道本汉置县为陇西郡治晋属狄道郡后魏至隋县不改唐析置临川县属兰州又别置安乐县后废本朝始置狄道县〈同上〉
　　形胜岳麓山在州东　西平山在州西　宝鼎山在州西　卧龙山　抹邦山　碧井山　幞头山　莲花山常家山　黎紫山　马寒山　黒石山　西倾山
　　崆峒山俱在州境　麝香坡在州西南　洮河　东崆河　三岔河　抺邦河　打壁河　结河　邦金川玉润泉　石井泉　三岔关　打壁峪闗　八角关十八盘关　分水岭闗　摩云岭闗俱在州境　寿亭侯庙在州东　长城在州北　鸣鹤城　三足城俱在州界吐蕃所筑〈舆地纪胜〉
　　人物汉辛庆忌狄道人举茂才为郎中迁车骑将军其父武贤为酒泉太守人皆以为虎臣朝廷重之晋辛勉狄道人慱学有清操为侍中洛阳陷时刘聪欲以为光禄大夫固辞又赐酒米不受　辛恭靖狄道人为河南太守姚兴冦城固守百馀日后城陥厉色不屈安帝嘉奖𤣥请为咨议叅军　辛谧狄道人为散骑常侍长安陷刘聦拜官不受后不食而卒　李舍狄道人举孝廉官至都督南北朝辛渊狄道人为骁骑将军以义烈见称兄弟祖孙相继皆博雅有义声唐李袭誉狄道人通敏有识度皇朝王渊州人善骑射破诸羌有功又轻财好义累加少保谥㐮愍　髙子孺狄道人知兰州金人陥兰州骂冦不屈而死〈详见兰州名宦〉
　　集玉闗西路出临洮风卷邉尘入马毛寺寺院中无竹柳家家壁上有弓刀惟怜战士垂金甲未许逰人着白袍深巷独吟秋色里平原一望戍楼髙〈王维望熙州诗〉莽莽万重山孤城山谷间无风云出塞不夜月临闗〈杜甫题熙州〉马蹄穿欲尽貂裘故转寒层冰横九折积石凌七盘〈卢杲之题分水岭〉
　　本朝熙宁五年收复武胜军改为熙州初置熙州路安抚使统五州后谓兰州改为兰㑹元祐改熙河兰㑹路为熙河兰岷路元符复故㑹州既割属泾原又改为熙河兰廓路宣和又改熙河湟廓路又改湟州为乐州又改为熙河兰乐路寻复改为熙河兰廓路〈沿革表〉秦王筑城何太愚天实亡秦非北胡一朝祸起萧墙内渭水咸阳不复都〈王翰古长城吟〉帝家将军勇无敌谋如转圜心匪席精城动天天不格凿空借筹皆硕画〈刘贡父熙州行〉岂知洮河宜种稻此去凉州皆白麦女桑被野水泉甘吴儿力耕秦妇织　熙州欢娱军事息天王圣明丞相直〈并同上〉
　　河州〈倚郭一　宁河〉
　　郡号安乡
　　郡沿革天文井鬼分野禹贡雍州之域秦属陇西郡汉为大夏枹罕二县地属陇西金城二郡晋属晋兴郡符秦始置河州隋改为枹罕郡唐复为河州天宝初改为安昌郡本朝复为河州安乡郡〈地理沿革表〉
　　县沿革宁河本宁河寨本朝崇宁中升为县〈同上〉
　　形胜积石山在河西北二十里禹贡导河积石至于龙门即此　雪山在州西南一百五十里四时有雪山之石如骨露　鳯凰山在州东形如鳯凰古号河州为鳯林郡者因此　黄河上渡在积石路〈舆地纪胜〉
　　人物南北朝念贤河州人少有大志嗜学魏永熙间官至都督秦河二州刺史进爵安定郡公〈同上〉
　　本朝熙寜六年收复安乡为河州熙宁八年置枹罕县九年省崇宁四年升宁河砦为县〈沿革表〉华夷分壤处雪岭白嵯峨万古消难尽三秋积又多寒光欺夏日素彩烁天河自笑经过客相㸔鬓易皤〈并㳺师雄题雪山〉
　　巩州〈倚郭一　陇西外县一　宁逺〉
　　郡号陇西　天水　汉阳
　　郡沿革天文井鬼分野禹贡雍州之域春秋战国时为羌戎所居秦属陇西郡汉为天水郡东汉为汉阳郡及陇西郡地魏为陇西南安二郡后魏为陇西南安安阳三郡兼置渭州隋废南安郡复置陇西郡唐武徳元年置渭州天宝元年改陇西郡本朝改巩州〈地理沿革表〉县沿革陇西本汉之天水郡地唐为陇西县本朝立古渭寨元祐中复置陇西县宁逺本唐陇西县地本朝置寜逺寨崇寜中升为县〈同上〉
　　形胜仁寿山在州城南　马鹿山在州南四围崖甚险西山在州西广汉水所出　广吴山在宁逺县西有
　　广吴堡故城在焉　石门山在宁逺县东北　斗山在宁逺县南　渭水在州城北　六泉在州东南乞伏国仁率骑兵袭鲜卑三部于六泉即此〈舆地纪胜〉
　　人物汉庞徳陇西人初平中从马腾击反羌有功累官中郎将封都亭侯南北朝李叔仁陇西人骁健有武力仕魏征讨有功迁扬州刺史封陈郡公官终大都督唐李揆陇西人性警敏善文章乾元中进礼部侍郎同平章事善奏对帝曰卿门地人物文章当世第一时称三绝　李中敏陇西人举进士性刚峭与杜牧李甘善善文辞太和中旱中敏上䟽陈时政得失文宗嘉纳之皇朝王君万宁逺人以殿中侍为秦鳯指挥使积功擢熙河路钤辖累官副总管〈同上〉
　　集陇西将军号都䕶楼兰校尉称嫖姚〈王褒〉回风吹雨渭城西细草新花踏作泥〈岑参〉借问陇西行何当驱马征草合前迷路云浓后暗城〈庾慎之〉汉国临清渭京城枕蜀河望极闗山逺秋深烟雾多〈杨炯〉陇陂常无极苍山望不穷花开绿野雾莺啭紫岩风〈卢果之〉
　　本朝熙宁五年以秦州古渭砦为军崇宁三年升为州元祐五年増置陇西县崇宁三年升永宁砦为县又升宁逺砦为县〈沿革表〉秋色满秦川登临渭水邉极浦涵秋月孤帆没逺烟〈潘阆〉陇云连塞起渭水入关流〈梅圣俞〉渭水秋天白骊山晩照红霜雪满归鬓乾坤犹转蓬〈刁晋卿〉
　　岷州〈倚郭一　祐川外县二　大潭　长道〉
　　郡号和政　西和
　　郡沿革天文井鬼分野禹贡雍州之域周为西羌地秦为临洮县䝉恬筑长城始于此西汉魏晋俱因之西魏始置岷州以南有岷山故名隋以其地置临洮县义宁二年复置岷州唐仍为岷州和政郡后陷于吐蕃本朝收复置岷州〈地理沿革表〉
　　县沿革祐川本西魏溢乐县地后周置基城县唐改为祐川后没于吐蕃本朝改为大潭长道本后魏上禄县地隋改为长道唐天宝末废后复置本朝属岷州〈同上〉形胜岷山在州北洮水经其下夏禹见长人受黒玉书于此　遮阳山在州东　板宁山　贵清山　人投山俱在州东　金童山　桦林山　露骨山　崆峒山冷落山　分水岭　阔博山　氆氌岭　摩云岭俱在州境　贤隠山旧有三阁姚大师读书于此　仙人崖九天圣母石洞　宣泽大王石洞　黒水龙王石洞八龙神王石洞俱在州境　芸叟洞下有溪张舜民尝游
　　此　良恭河　临江河　布衫川　平泉　金紫池俱在州境　珍珠池岁旱祷雨有应　千丈潭在遮阳山下人物皇朝马堃州人一家父叔兄弟皆以忠勇为名将堃以六郡镇抚使守咸淳府元将杨文安与堃同里谕使降元堃不从文安乃列栅攻城潜遣勇士蹑云梯宵登斩关纳外兵堃悉力向战死之　马塈堃弟抚诸蛮治关隘皆有条理邉陲晏然后留静江元将隅里海牙以兵夹攻三月使人招降不屈后城破塈率死士向战被执杀之断其首犹握拳大奋起立逾时方仆〈并舆地纪胜〉集重嵠既下漱峻岭亦上干陇头闻戍鼓岭外咽飞湍瑟瑟松风急苍苍山月团〈卢杲题分水岭〉塞云多断续边日少光辉警急烽常报传闻檄屡飞〈杜甫〉已喜皇威清海岱还期仙杖过崆峒〈同上〉伯夷窜首阳老耼伏柱史放神青云外绝迹穷山里〈王康居题贤隠山诗〉凝霜凋朱颜寒泉伤玉趾归来安所期与物齐终始〈同上〉雄叔意同芸叟观〈王资题千丈潭〉本朝熙宁六年复和政军为州崇宁三年复唐县为祐川建隆三年合良㳟大潭两镇置县隶秦州熙宁七年自秦州来隶又以长道县自秦州来隶〈沿革表〉楼外青山半夕阳寒鸦翻墨㸃林霜平河细草三千里一笛西风人断肠〈邢嵓夫过岷州诗〉一江白浪摩云岭万树青松闾井河常子枕眠髙卧处月明人唱定羌歌〈同上〉河湟形胜压西陲忽觉连营列汉旗天子坐筹星两两将军解佩印累累〈王禹玉和蔡枢宻恢复洮岷〉
　　兰州〈倚郭一　兰泉〉
　　郡号金城
　　郡沿革天文井鬼分野禹贡雍州之域秦为陇西郡地汉置金城郡东汉省入陇西郡隋初废郡为兰州大业初废州置金城郡唐复置兰州天宝初改金城郡乾元初复为兰州本朝置兰泉县〈地理沿革表〉
　　县沿革兰泉本在西羌地隋置五泉县本朝崇宁间始置兰泉县为兰州治〈同上〉
　　形胜兰皋山在州南乃州之望山也　柳沟山在州东南有沟亦名柳沟　白石山在州东南以山多白石故名　九州台山在州南其形峭㧞直上如台登之可以望逺　摩云岭在州南其髙峻入云中故名　东冈坡在兰泉县东二十五里相传唐太宗获禇亮于此　金城闗在州北二里黄河北岸　黄河在州北五里　阿干河在州西　神泉在州西俗呼为狮跑泉水深莫测遇旱祷雨多应　万眼泉在州东北泉涌甚多可资灌溉〈舆地纪胜〉
　　人物唐辛云京州人有胆决以擒生斩馘常冠诸军积功授开府仪同三司右仆射同平章事　浑释之州人有才武世为本州都督从朔方军战功居多累迁开府仪同三司封宁朔郡王　浑瑊释之子年十一善骑射后勇冠三军从郭子仪复两京积功官至检校尚书右仆射同平章事〈同上〉
　　集莫把阿胶向北倾此中天意固难明解通银汉应须曲才出昆仑便不清〈罗隠题黄河〉三年南渉河源水西出昆仑万里馀〈同上〉金城闗上晩徘徊一笑凭栏望眼开丹硖重重抱地险黄河滚滚自天来〈潘若水〉金城宫阙耸岧嶤形势由来胜虎牢一水自天归大海两山从地挿层霄〈李文〉
　　本朝元丰四年收复金城军为州崇宁三年置兰泉为倚郭〈沿革表〉金城闗上望皋兰岭势根磐复绕环〈王钦臣〉石磴盘云到上头风髙五月已惊秋〈李文题皋兰山〉金城天险控邉关有客慿髙落照间粉堞鸦啼风满树碧潭鱼跃水平滩〈丁晋〉戍楼筑向石岩间俯瞰河流九曲湾人自玉门来上国地从紫塞设重闗〈黄谏〉







　　记纂渊海卷二十五

钦定四库全书
　　记纂渊海卷二十六　　　宋　潘自牧　撰职官部
　　三公
　　经节彼南山维石岩岩赫赫师尹民具尔瞻〈诗〉兹惟三公论道经邦燮理阴阳官不必备惟其人〈书〉春秋汉含孳曰举三公象五岳
　　史汉丙吉出逢牛喘吉问牛行几里或以讥吉吉曰方春少阳用事恐有所伤害三公典调和阴阳职当忧〈汉书〉成帝时何武建言国之辅佐必得贤圣然犹天之三光备三公官各有分职宜建三公官〈百官志〉汲黯责𢎞位三公俸禄甚多然为布被此诈也上问𢎞𢎞谢曰有之夫以三公为布被诚餙诈以钓名〈汉书〉萧望之言三公任非其人则三光为之不明今岁首日月失光咎在臣等〈汉书〉晋诸葛恢为临沂令名亚王导庾亮谓曰明府当作黒头三公〈北史〉晋王戎虽位总鼎司而委事僚宷间乘小马从便门而出逰见者不知为三公也〈本史〉三公叅议国家之大事置府僚〈隋百官志〉三公佐天子平邦国理阴阳无所不统〈唐百官志〉
　　传记三公崇号为上公东汉以后常曰上公〈初学记〉其后或置或废大抵无所统职至后魏特称三师以正其名正一品然非道德崇重不居其位无其人则阙之〈六典〉三公无官有人然后充之舜于尧伊尹之于汤周公召公之于周是也〈同上〉周成王立三公而六官不必备惟其人以书传考之皆兼领六卿未尝特置也〈同上〉三公之任鼎足承君不有建明固守无以居位〈马官传〉汉哀平间始尊师傅之位虽明天子必有所师法〈六典〉荀爽为三公食不过一肉惟脱粟饭〈荀悦汉记〉安帝朝陈忠上疏曰三公称曰冢宰王者改容而礼在舆为下御坐为起入则参对而议政事出则监察而量是非〈陈忠传〉杨震明经博览不应州郡礼辟后有鹳雀衔三鳣鱼坠堂下都讲取鱼进曰蛇鳣卿大夫服之象也数三法三台也先生自此升矣后位三公〈本传〉丁固梦松生其腹上谓人曰松字十八公也后十八岁吾其为公乎卒如梦焉〈呉嗣主传〉
　　集道协陶钧力恩回日月光一言归社稷九命备圭璋〈杨巨源诗〉五云多处是三台〈杜诗〉明君越羲轩元老坐三台〈李白诗〉一为公与相潭潭府中居〈韩集〉公望冠岩廊〈杨巨源诗〉钟鼎勲庸大〈同上〉天设三光以昭明天子立三公以明理故公卿者四海之表仪神化之丹青〈盐铁论〉
　　本朝政和二年诏曰太师太傅太保此古三公之官为宰相之任今为三师然古无三师之称合依三代为三公官不必备惟其人为宰相之任若除三公即为宰相靖康末诏依元丰故事以仆射为宰相三公止为阶官不复与三省之政焉〈职略〉昔师尚父秉旄仗钺犹未告老此诸葛元逊所以屈张昭素也而卫武公百年犹箴儆于国曰无以我老耄而舎我此左史倚相所以诲申公也〈东坡文集〉义重股肱望隆堂陛奥廉逺则堂陛峻股肱逸则元首安〈同上〉宠辞上宰归荣故乡兼两镇之节旄备三公之典䇿〈王安石上韩魏公书〉
　　太师
　　经太师维垣〈诗大雅〉维师尚父时维鹰扬 --（‘昜’上‘旦’之‘日’与‘一’相连）〈诗大明〉天子礼乐是经学业不祛凡是之属太师训礼〈礼记〉尹氏太师维周之氐秉国之均四方是维天子是毗俾民不迷〈诗节南山〉史元帝即位萧望之周堪本以师傅见尊重后诏御史国之将兴尊师而重傅前将军萧望之傅朕八年道以经术厥功茂焉其赐爵关内侯给事中〈萧望之传〉首三公之职太师居上〈宋百官志〉隋髙祖受禅李穆来朝髙祖降坐礼之拜太师赞拜不名子孙虽襁褓悉拜仪同一门执象笏者百馀人贵盛当时无比〈隋书〉颜真卿德宗立拜太师立朝正色刚而有礼赞云晩节偃蹇为奸臣所挤毅然之气折而不阻可谓忠矣〈唐书〉裴度拜太师平章事事四朝以全德始终及殁天下莫不思其风烈〈同上〉
　　传记文王得尚父于磻溪以为师〈史记〉太师孔光道术通明宜居四辅职导帝躬〈职略〉太师金章紫绶位上太傅〈通典〉唐置太师以师范一人仪刑四海〈分记〉冯道为太师以旧德自处然当世之士无贤愚皆仰道为元老而喜为之称誉〈本传〉
　　集文武成功后居为百辟师〈韩集〉善教邈无迹其流在民心君㸔鲁太师庙食犹至今〈韩维〉冠三公之首为四逸之仪〈白乐天〉周宠元勲任先吕尚汉崇硕德选在孔光〈同上〉本朝国初之制以太师太保太傅为三师〈职略〉淳化二年遣右正言张康赍太师赵普生辰器币鞍马就西京赐之故事非同平章无生辰国信之例上以普勲旧故特异其礼〈㑹要〉文彦博有赴阙司马公言若令以正太师平章军国政事亦足以尊老成矣遂诏一月两赴经筵六日一入朝至都堂商量事〈事略〉器深宏逹业茂经纶弛张文武之才出入将相之任〈欧杨公回文太师启〉
　　太傅
　　经天子不惠于庶人不信于诸侯不戒于戎事凡是之属太傅之任去太师审父子君臣之道以示之少师奉世子以观太傅之德而审喻之太傅在前〈礼记〉
　　史后汉胡广字伯始为太傅年八十四练逹事体明解朝章虽无謇直之风屡有补阙之益〈汉史〉明帝以邓禹元功拜为太傅进见东向甚见尊宠〈同上〉和帝即位㓜弱以邓彪有髙名海内归仁召为太傅百官总已以听之恩宠之隆莫与为比〈通鉴〉后汉张禹拜太傅录尚书事刘苍以殇帝㓜育欲令重臣居禁内乃诏禹舎宫中给帷帐床褥太官朝夕进食五日归府毎赞与三公绝席〈同上〉锺繇为太傅明帝曰三公者一代之伟人也兼华歆王朗而言〈魏志〉后魏淮阳王欣大统中为太傅文帝谓欣曰王欣为太傅再为太师自古人臣未闻有此例欣逊谢而已〈魏志〉
　　传记后汉有太傅上公一人掌以善道无常职〈通典〉世祖即位卓茂以德行见拔时年七十馀拜太傅赐几杖〈卓茂传〉周成王即位周公毕公并为太傅〈史记〉晋悼公知士贞子之师博闻宣惠于教也使为太傅〈国语〉灵帝朝以陈蕃为太傅与胡广叅录尚书事陈蕃志欲芟夷阉宦以清本朝〈陈蕃传〉逹奚武拜太傅贱时好华饰及居重位不理威仪行常单马门不施㦸常昼揜一扇或谓武曰公位冠群后功盖一代出入仪卫不称具瞻何轻率若是武曰且天下未平国恩未报安事威仪乎言者惭而退〈本传〉集吾爱白乐天逸才生自然谁谓辞翰器乃是经济贤〈皮日休白太傅诗〉贤相谢世运壮图因事止髙揖七州外拂衣五湖里〈谢灵运述祖徳诗〉负孺子之图饰縁鹤之鼎军威重于䕶将国礼贵于塞门〈陈沈炯为太傅表〉不以九族回心意不以百代负国家所期陛下与北极同尊朝廷与南山等固〈同上〉
　　本朝绍兴十一年少师枢宻使济国公张浚除太傅进封广国公〈系年录〉张士逊上章请老就拜太傅进封邓国公致仕宰相谢事自士逊始也就第十年而薨寿八十士逊归老号退傅启国于邓范仲淹适守邓州士逊还乡仲淹置酒髙会明日士逊复置会挥金甚盛时人荣之〈东都事略〉増其帝傅之崇〈欧阳公行李昭亮制〉
　　太保
　　经王躬是保〈诗蒸民〉太保乃作旅獒用训于王〈书〉
　　史周成王时召公为太保　汉平帝元始元年始置太保光武中兴时省〈汉书〉魏置太保以郑冲为之位在二司之上〈魏志〉王祥拜太保诏曰耆艾元老髙行清粹朕所倚毗以崇道𢎞化〈王隠书〉晋汝南王亮为录尚书与太保卫瓘对掌朝政〈晋志〉晋诏太保何曽曰翼赞先皇光济帝业〈同上〉
　　传记太保所以训䕶人主导以德义者也〈通典〉太保古官商太甲时伊尹为太保汉平帝用王莽为之晋武初以王祥为太保进爵为公加置七官职〈通典〉孔纬进兼太保时天武都头李顺节疏暴人也以浙西节度使兼平章事䑓吏白已谢当班见百官纬判止之明日顺节盛服至则无班怏怏去它日见纬以为言纬曰固疑公见望也且百辟卿士天子廷臣班见宰相以宰相为之长公提天武健儿据堂授礼安平子欲用之去都头乃可顺节惭缩不敢言〈列传〉天宝以前唯以其官赠窦季谋一人而已〈通典〉
　　集诏出未央宫登坛拜总戎上公周保傅辅相汉司空〈岑参送李太保〉司勲宰其鸿烈典册备其徽章山甫式列群之功纪绩庙器庄叔匡成献之难昭德彛鼎〈太保呉武公碑〉危劲之节贯四序而愈秀坚真之操经百链而无销珠角应期山庭表德出忠入孝自家刑国人物冠冕彛章表则任属屯警官联枢侍行部六条议班三史〈尉迟纲铭〉
　　本朝天禧元年司徒平章事王旦王元岩同日降制加太保〈㑹要〉熙宁元年潞国公文彦博守太保兼侍中再任彦博辞太保止受所加封再任从之〈同上〉绍兴十年少保万寿观使兼三镇节度使刘光世除太保〈同上〉俾陞帝保秩乃冠千公卿〈李汉行郑绅制〉眷言公保宣力维多〈宣和除董贯制〉明公身为天下大老诚有忧国之心不当俯及细务愿以此意为上一言使幽险之情得以上逹则天下之言皆明公之言而明目逹聪感召和气皆明公之功矣〈朱文公答史太保书〉
　　太尉
　　史太尉秦官汉因之金印紫绶掌武事髙祖曰周勃重厚少文安刘必勃可令为太尉后以左袒安刘〈汉史〉冲帝诏曰李固忠直不挠有史鱼风其以固为太尉
　　传记后汉张颢见一鹊坠地化为石椎破得金印曰忠孝侯印颢奏闻藏之秘府后至太尉〈博物志〉唐置太尉为武阶之首〈职略〉景帝置太尉尊与丞相等〈通典〉
　　集天官冢宰庶僚之率师锡有帝命虞作尉爰叶台极爰平国域〈崔骃太尉箴〉天监有汉诞生元辅代作三事勲在王府〈杨太尉碑铭〉
　　本朝循历代之制以太尉与司徒司空并为三公政和时罢之复周制以太师太傅太保为三公少师少傅少保为三孤以太尉本秦主兵官定为武阶之首正一品在节度使之上居执政之次
　　司徒
　　经司徒掌建邦土地之图人民之数周知九州地域〈周礼〉帝曰契女作司徒敬敷五教在寛掌邦教敷五典扰兆民〈书〉乃诏司徒俾立室家〈诗绵〉
　　史汉光武拜邓禹为司徒䇿曰禹与朕谋谟帷幄决胜千里今授印绶封鄼侯〈汉史〉袁安为司徒毎朝㑹忧念王室未尝不流涕〈同上〉杜洗兵马行司徒清鉴悬明镜指李光弼也〈诗话〉
　　传记尧时舜为司徒舜摄帝位命禹为司徒秦置丞相省司徒汉初因之后汉大司徒主徒众教以礼义凡国有大疑大事与太尉同〈六典〉魏华歆为司徒家无儋石之储诏曰司徒国之俊老今大官重膳而司徒蔬食甚无谓也特赐歆及妻男等衣服〈本传〉
　　集天监在下仁德是兴乃立司徒治兹黎蒸人具尔瞻四方是维乾乾夕惕靡怠靡违〈司徒箴〉敬敷五教九德咸事啬人用章黔甿是富〈同上〉
　　本朝宋置司徒金章紫绶进贤三梁冠佩山𤣥玉掌治民事郊祀则省牲视涤濯大丧安梓宫凡四方功课岁尽则奏其殿最而行赏罚亦与丞相并置〈通考〉宋宰相吕夷简诏特守司徒三表恳让上令录诏书颁天下知朝廷有退让之臣〈国史〉
　　司空
　　经掌邦土居四民时地利　舜命禹作司空曰汝平水土惟时懋哉〈书〉乃召司空〈诗〉
　　史少昊氏以鸟名官鸤鸠氏司空也
　　史后汉牟融为司徒数有忠言章帝䇿曰司徒典职六年特加太尉〈汉史〉徐邈为司空叹曰三公论道之官无其人则缺安以老病参之固辞不拜及没后制赐故司空邈榖二千石钱四十万〈本传〉房𤣥龄进司空仍总朝政固辞帝遣使诏曰逊诚美德也然国家相眷赖乆一日去良弼如亡左右手顾公筋力未衰勿多辞王思礼代李光弼为河洛节度副使从平禄山守东京上元元年加司空自武德以来三公不居宰辅惟思礼而已长孙无忌进司空知门下尚书省平章军国重事髙士廉口陈以外戚位三公嫌议者谓天子以私后家帝曰朕任官必以才不者虽亲若襄邑王神符不妄授若才虽仇如魏徴不弃也诏曰五帝后夏禹得咎繇为三王祖齐威得管仲为五伯长朕得公遂定天下公其勿逊〈列传〉天宝十三载册拜杨国忠为司空其日雨止〈通典〉
　　集当归马之朝奉鸤鸠之职〈苏集〉分制五服划为万国乃立司空厥惟是职〈司空箴〉
　　本朝宋制进贤三梁冠佩山𤣥玉掌治水土祠祀掌扫除乐器大丧掌将校复土历代皆有之至后周为冬官谓之大司空〈通考〉风力肃明器质恢杰〈除文彦博守司空制〉掌平土之司升文昌之任〈除吕公著守司空制〉
　　大司马
　　史汉初不置武帝元狩四年初罢太尉置大司马以冠将军之号霍光以大司马大将军辅政武帝又令大将军骠骑将军皆有大司马之号　宣帝地节三年置大司马不冠将军亦无印绶官属　成帝绥和元年初赐大司马金印紫绶置官属禄比丞相去将军　哀帝建平二年复去大司马印绶官属冠军如故元寿二年复赐大司马印绶置官属去将军位在司徒上始置时议者以汉有军候千人司马官故加大王莽居摄以汉乃无小司徒而定司马司空之号并加大　后汉光武建武二十七年省大司马以太尉代之故常与太尉迭置不并列至灵帝末始置焉　魏文帝黄初二年复置大司马以曹仁居之而太尉如故则太尉大司马大将军各自为官位在三司上　武冠绛朝服金章紫绶佩山𤣥玉与大将军同〈并通考〉
　　本朝唯元嘉中用彭城王义康为之冠玉与晋同〈国史〉
　　少师
　　经贰公𢎞化寅亮天地弼予一人〈书〉
　　传记天子燕业及其学左右之习诡其师答诸侯遇大臣不知文雅之词法语之道简文小诵不博习此少师之责〈汉百官志〉
　　本朝绍兴九年以节度使韩世忠除少师十年少傅节度使张浚除少师二十八年少傅节度使杨存中除少师孝宗即位九月少傅四川宣抚使呉嶙除少师〈㑹要〉隆兴二年授特进尚书右仆射兼枢宻使张浚可罢右仆射特进少师保信军节度使判福州以浚自劾求去故也〈同上〉极贰公之位叙〈政和除童贯制〉
　　少傅
　　史天子居处出入不以礼衣冠冠带不以制御器列侧不以度采服从好不以章忿悦不以义予夺不以节此少傅之责也〈百官志〉髙祖欲易太子张良为画计曰上所不能致者四人今能卑词厚礼请以为客时从入朝亦一助也及黥布反良说上以太子监关中兵上谓子房虽疾强令傅太子以良行少傅事及破布归上欲易太子及晏置酒太子侍四人者从上怪问之四人各言姓名帝大惊曰烦公卒调䕶太子太子竟不易者皆良招四皓力也〈本传〉
　　本朝绍兴六年节度使张浚除少傅绍兴三十二年孝宗即位张浚封魏国公浚以枢宻使授都督江淮军马入朝奏事继有是命　𤣥衮赤舄进次傅之崇名〈除钱景铸制〉
　　少保
　　史天子居处燕私安而易乐而耽饮食不时醉饱不节寝起早晏无常玩好器弄无制此少保之责也〈百官志〉本朝绍兴元年少保右仆射吕頥浩罢少保除特进先是頥浩言少保之官自陛下临御未尝轻授望追寝成命除一阶官故有是诏至七年三月自镇南军节度使开府仪同三司充浙西安抚制置大使兼知临安府始除少保〈会要〉绍兴九年六月武胜定国军节度使岳飞除少保〈同上〉
　　左右丞相
　　经允釐百工庶绩咸熙帝曰畴咨若时登庸〈书〉实惟阿衡实左右商王〈诗〉爰立作相　置诸王左右〈书〉若济巨川用汝作舟楫若岁大旱用汝作霖雨〈同上〉衮职有阙惟仲山甫补之〈诗〉帝曰臣作朕股肱耳目〈书〉元首明哉股肱良哉庶事康哉〈同上〉
　　史黄帝得六相而天下治舜命宅百揆成汤始置二相以伊尹为右相仲虺为左相周成王时召公为保周公为师相成王为左右周公位冢宰正百工又作六典冢宰掌邦治统百官均四海史汉髙帝即位置丞相孝惠髙后置左右丞相魏黄初元年改为司徒后复置又有相国晋罢丞相唐世宰名犹不正初以三省长官中书令侍中尚书令共议朝政此宰相职也其后以太宗尝为尚书令臣下避不敢居其职由是仆射为尚书省长官与侍中中书令号为宰相品位既崇不欲轻授常以它官居宰相而假以它官〈唐百官志〉张嘉贞天子欲用而忘其名谓韦抗曰朕常记其风操而忘名因阅表疏遂得其名〈唐志〉周勃为右丞相问勃一岁决狱㡬何勃谢不知问钱榖一岁出入㡬何又谢不知上问陈平曰各有主者上曰君主何事曰宰相者上佐天子理阴阳顺四时下遂万物之宜外镇四夷诸侯内抚百姓使卿大夫各任其职〈汉史〉丙吉代魏相为丞相上寛大好礼让掾吏有罪赃不称职终无所案验〈同上〉萧何薨曹参闻之告舎人曰趣治行吾且入相使者果召参代何为相事无所变更遵何之约束百姓歌之曰萧何为法较若画一曹参代之守而勿失载其清静民以宁谧〈同上〉公孙𢎞为汉丞相开东阁以招贤〈汉书〉汉制常以列侯为相唯公孙𢎞登相位乃封为平津侯其后为故事〈同上〉先主即帝位䇿亮为丞相曰丞相其辅朕之阙助宣重光以昭明天下评曰亮之为国也抚百姓示仪轨约官职从权制开诚心布公道可谓识治之良才〈汉记〉隋髙颎有文武之大略明逹政务朝野倾仰识者以为真宰相〈隋书〉晋王导为丞相桓彛见导观其治事还谓周𫖮曰向见江左夷吾不复忧矣〈晋传〉张说与姚崇有隙崇病谓其子曰我死张说来吊汝具陈吾生平服玩列于前如说属目即举以献之因以神道碑为请若得即模刻以示外此人见服玩若不顾则吾族无遗类矣及崇死子如其言说来果属目焉去后即以献之遂求所为文说许之故其碑曰一柱承天髙明之位列四时成岁亭毒之功深后说悔来索则碑已横刻矣说叹曰死姚崇犹能算生张说后譛不行　张柬之姚崇为灵武军使后诏举外司可为相者崇曰张柬之沉厚有谋能㫁大事其人老惟亟用即日召见拜同鳯阁鸾䑓平章事〈唐书〉张九龄为相谔谔有大臣节〈同上〉房杜当方为相时天下新定䑓阁制度宪物率二人讨裁毎议事帝所如晦长于㫁而𤣥龄善谋二人深相知故同心济谋以左右帝当世语良相必曰房杜〈同上〉陆䞇为相所言皆指帝短或规其太过对曰吾上不负天子下不负所学〈同上〉唐𤣥宗命相皆先御书其名置案上会太子入侍上举金瓯覆其名而告之曰此宰相名也〈唐史〉房𤣥龄为相十五年以权宠隆极累表辞位帝遣使谓曰逊诚美德也国家相眷赖乆一日去卿如亡左右手〈唐志〉唐废帝欲择宰相问于左右皆言卢文纪及姚𫖮有人望废帝因悉书清望官内琉璃瓶中夜焚香祝天以箸挟之首得文纪欣然相之〈五代史〉
　　传记秦悼武二年始置丞相官樗里疾与𠂀茂为左右丞相〈史记〉陈又置相国位丞相上并为赠官自晋魏以来宰相但以它官或阙不置间者自为尊崇之位多非其人臣之职其真宰相者不必居此官也〈通典〉隋文帝自大丞相后周遂置内史纳言是为宰相亦有它官参与焉〈同上〉唐同中书门下三品及平章事知政事参知机务参与政事及平章军国重事之名是也〈通典〉武后龙朔元年改侍中为左相中书令为右相尚书仆射为文昌后复改易〈同上〉丞相王商国家之柱石臣也其人守正不诎节〈前元后传〉神龙元年大水宋务光上书今霖雨即闭坊门故里人呼坊门为宰相谓能节宣风雨天工人代乃是虚设〈宋务光传〉唐自武德以来宰相寛厚以陆象先为标首词翰以姚元崇为标首词学以张说为标首决遣以张义正为标首〈通鉴唐纪〉太宗谓房𤣥龄曰公为仆射当广朕耳目助访贤才比阅讼牒日数百岂暇求人哉乃敕细务属左右丞大关仆射〈房𤣥龄传〉仆射裴遵庆母皇甫氏少时常持经经函中有小珊瑚树异时忽有小龙骨一具立于侧时人以为裴氏祥上元中遵庆遂居宰府〈广异记〉毎元日冬至大朝百官已集而宰相方至珂伞列烛多至数百炬谓之火城宰相火城至则众皆㓕烛以避之〈李肇国史补〉
　　集我爱房与杜魁然真宰辅黄阁三十年清风亿万古〈皮日休诗〉大厦须异材廊庙非庸器〈杂体诗〉一战文场拔赵旗便调金鼎佐无为〈王仁裕上傅相国〉旱岁天教作霖雨明时帝用补山龙〈王建上张相〉霖雨思贤佐丹青忆老臣应图逢骏马惊代得麒麟沙汰江河浊调和鼎鼐新〈杜诗〉左辖频虚位今年得旧儒相门韦氏在汉臣颂经术〈杜诗〉十年紫殿掌洪钧出入三朝一品身文帝宠深陪雉尾武皇恩厚宴龙津〈李德裕〉林馆经春瑞气浮当时曽约相车逰〈白乐天〉清如冰玉重如山百辟严趋礼绝班强虏外闻应破胆平人常见尽开颜〈岑参〉平生五色线愿补舜衣裳〈杜牧〉上熙陛下覆帱之恩下遂群生性命之理以正百度以和四时澄其源而清其流统于一而应于万〈为韦相表〉假三事之崇允万夫之望故韩信以丞相击魏樊哙以相国伐燕克成茂功抑有前典〈元逹制〉玉鼎升黄阁金章谒紫宸〈任师古〉
　　本朝元祐初司马公相乃请令三省合班奏事分省治事自绍圣以后皆因之时议者谓门下相凡事既同进呈则不应自驳以行之命是省审之不可废也蔡京以太师总领三省号公相废尚书侍中中书令为左辅右弼亦虚而不除改左右仆射仍兼两省侍郎靖康中何文缜将拜相乃先为仆射呉正仲当制更为丞相不从建炎三年吕元直初相议者请并三省乾道二年十二月诏改左右仆射为左右丞相〈㑹要〉冦莱公当国真宗有澶渊之幸而能左右天子不动如山却敌国保宗庙天下谓之大忠〈范文正公集〉吕端为相持重识大体毎奏对同列多异议公罕所建明一日内出手札戒曰令中书事必经吕端详酌乃得闻奏〈言行录〉吕䝉正为相遇事敢言上嘉其无隠〈长编〉元祐元年司马光言窃见文彦博沉敏有谋略知国家治体能断大事功效显著此天下所共知也〈同上〉熙宁初富弼再相神宗首问边事公曰臣愚以为首当推恩惠布德泽二十年未可道著用兵二字上问所当先如何公曰阜安宇内为先〈言行录〉王旦在相位乆外无疆场之虞兵革不用海内富实群工百司各得其职故天下称为贤相〈王旦传〉韩琦为相十年当仁宗末朝廷多故公临大节处危疑茍利国家知无不为故能光辅三后大济艰难坐置天下于大宁公之力也〈言行录〉王曽毅然大节身系安危〈事略〉朝廷有道青春好门馆无私白日长有官居鼎鼐无地起楼䑓〈魏野上冦莱公〉风定晓园蝴蝶闹雨馀春圃桔槔闲〈荆公诗〉
　　平章事
　　史杜祐拜检校司空同中书门下平章事岁馀乞致仕诏三五日一入中书平章政事祐毎进见天子尊礼之官而不名〈公化〉裴度太和四年诏进司徒平章军国重事三五日一入中书状貎不逾中人而神观爽迈操守坚正善占对名震四夷〈同上〉贞观八年仆射李靖以疾辞位诏疾小愈三两日一至中书门下平章事平章之名盖始于此〈百官志〉宋璟罢帝欲用张嘉贞而忘其名夜诏韦抗曰朕尝记其风操今为北方大将姓张而复名向夜半因观文臣表奏而得其名遂以为平章事〈张嘉贞传〉传记裴冕肃宗至扶风召赴行在拜左相代宗立诏摄冢宰固辞以疾乞间日入政事堂帝优之听入阁不趋为御小延英召对〈本传〉郑綮毎以诗托讽中人有诵于上前者昭宗意其有蕴未尽因有司上班簿遂署其名曰可礼部侍郎同中书门下平章事〈郑綮传〉
　　集金铉重名银章贵服〈刘禹锡代平章表〉
　　本朝元祐中置以文彦博太师吕公著守司空相继为之序宰臣上所以处老成硕德特命以宠之也或称平章军国重事或称同平章军国事五日或两日一朝非朝日不至都堂其后蔡京王黼以太师总三省事三日一朝赴都堂治事开禧元年韩𠈁胄拜平章讨论典礼乃以平章军国事为名盖省重事则所预者广去同字则所任者专边事起乃命一日一朝省印亦归其第宰相不复知印其后贾似道专权窃位日乆尊崇日隆位又在丞相上矣〈职官志〉
　　参知政事
　　史魏文帝即位刘放孙孜转为左右丞参掌机密评曰刘放文翰孙孜勤谨并管喉舌权闻当时〈三国志〉后魏古弼太武时为尚书令参知政事方欲奏除减苑囿遇太武与刘树围棋弼碎树头殴其背大武奇弼公直皆可其奏以与百姓〈通鉴〉隋苏威宇文述裴矩裴蕴卢世基参掌朝政时人称为五贵〈苏威传〉苏威与髙颎参掌朝政威见宫中门银为幔钩因盛陈节俭之美以喻上上为改容雕饰旧物悉命除毁〈本传〉唐崔日用参机务制曰宜缉台阶之政〈唐太宗诏令〉唐魏徴知门下省事诏朝章国典参议得失他日宴群臣帝曰纳忠谏正朕违为国家长利徴而已虽古名臣亦何以加亲解佩刀以赐〈本传〉唐萧瑀复参预朝政帝曰武德季太上皇有废立议瑀于尔时不以利怵死惧社稷臣也因赐诗曰疾风知劲草板荡识忠臣又曰公守道耿介古无以过然善恶太明或有时而失瑀顿首谢曰既𫎇教又许以忠亮虽死日犹生年也〈本传〉魏徴与杜淹等以秘书监参预朝政上问徴与诸葛亮孰贤〈云云〉帝曰蹈履仁义以弼朕躬致之尧舜虽亮无以抗〈本传〉
　　传记唐魏徴字元诚贞观三年以秘书监参预朝政于是帝即位四年岁㫁死罪二十九㡬致刑措米斗三钱天下大治蛮夷君长袭衣冠带刀宿卫东薄海南逾岭户阖不闭行旅不赍粮取给于道帝谓群臣曰此徴劝我行仁义之效矣〈本传〉唐戴胄为吏部尚书参预朝政太宗尝谓群臣戴胄于我无骨肉之亲但其清直厉行情深体国事有机要无不以闻所以官爵酬厥劳耳〈本传〉魏徴参预朝政帝曰人言徴举动疏慢我见其妩媚耳对曰陛下导臣使言臣敢不数批逆鳞哉〈本传〉唐薛稷迁黄门侍郎参知机务与崔日用数争事于帝前〈本传〉唐杨师道拜侍中参预朝政礼遇宠渥性周慎未尝语禁省事〈本传〉
　　集春还上林苑花满洛阳城〈崔湜诗〉黄枢万物俾预𬣙谟〈杨亿代谢表〉俾参政论允叶群心〈温公赐韩绛诏〉雍容陪大政宻勿赞鸿钧〈唐诗〉在朝但觉民瞻耸参政从知国势髙〈出𤓰囿〉政事资参决枢机赖典司〈出德夫〉显奉宸纶宠参陪国论公〈同上〉由君子之道以相天下则宜不为逺近易虑不以亲疏改施如天之无不帱而施之各以其命之所宜如地之无不载而生之各以其性之所有彼常人之心区区好忮而自私不恕己以及物者岂足以量之耶伏惟阁下垂听而念焉使天下士无复思古之君子而乐出乎阁下之时而又使常人之观阁下者不能量也岂非君子之所愿而乐焉者乎冒凟威尊不任惶恐之至〈临溪先生上曽参政书〉欲饵金钩深未逹磻溪须问钓鱼人〈䝉正诗〉本朝乾德二年太祖已相赵普畏其专将择官以为副而难其名称召陶榖问曰下丞相一等为何官对曰唐为参知机务参知政事今可用之遂命薛居正吕馀庆为参知政事仍令不押班不知印不升政事堂止令就宣徽使㕔上视事殿廷别设砖位于宰相后敕尾书衔降宰相数字月俸杂给半之盖帝意未欲令居正等名与普齐也〈㑹要〉开宝六年诏参政薛居正等于都堂议公事又诏中书门下押班知印宜令与居正等同知雍熙四年御史宣文德殿常朝百官皆有砖位唯参知政事未有诏令依位排砌至道元年诏参政与宰相分日知印押正衙其砖位先异宜合为一并得升都堂二年诏自今参知政事不知印押班砖位列宰相后不升政事堂然押敕齐衔行并马至今不易参政行丞相事多不逾年淳熙初叶孟锡龚实之行丞相近三年言者以为懐私加俸许深甫为参政命陈勉之兼权又除袁起岩盖三员也亦国朝所未有嘉定初命雷季仲娄彦发楼大防亦三员遂为故事〈朝野杂记〉
　　枢宻院
　　史唐以宦官为之初不置司局但有屋三楹贮文书而已其职掌惟承受表奏于内中进呈若人主有所分处则宣付中书门下施行〈吕源明家塾记〉后梁革唐世宦官之弊开平元年改枢宻院为崇政院〈分纪〉其备顾问参谋议于中则有之未始专行事于外也〈五代史〉晋天福中以桑维翰知枢宻院事四年废枢宻院以刘处谦兼枢宻奏议多不称㫖及处谦丁内忧遂废院〈同上〉
　　传记唐庄宗同光元年复以崇政院为枢宻院复唐枢宻之名然权侔于宰相矣后世因之遂分为二文事任宰相武事任枢宻枢宻之名既重而宰相自此失其职〈白孔六帖〉唐张居翰掖庭令张从政之养子同光中为枢宻伪蜀王衍既降诏迁其族于洛阳行及秦川时关东已乱庄宗虑衍为变遣中官驰骑赍诏杀之诏王衍一行并宜杀戮其诏已经书时居翰在宻地覆视其诏乃揩去行字改为家字及衍就戮于秦川驿止族其近属而已其伪官及从行者尚千馀人皆免其枉滥居翰力也〈同上〉
　　集用禁林之老典温省之务甫参筹于帷幄承班秩于室家〈胡文公行状〉仍冠中书〈温公集〉日愧素餐叠䝉圣训敢不竭股肱之力〈言行录〉北极之𨇠筦于神务二昉之府倚以老成〈赐张耆诏〉
　　本朝枢宻院与中书对持文武二柄号为二府〈会要〉国初循唐制即中书之北置枢宻院元丰改制遂变于中书西置〈续㑹要〉淳化三年复以张逊知院事显德六年范质王溥并参知枢宻院事本朝亦有院枢宻院但行东院事印李纲知枢宻院奏云祖宗法枢宻院事掌兵籍虎符〈大全〉
　　枢宻使
　　史唐代宗永泰中置枢宻使〈唐书〉晋复置枢宻院以桑维翰为使事无巨细一以委任之数月之间百度浸理〈同上〉庄宗朝郭崇韬为枢宻使崇韬既位极人臣权兼内外谋猷献纳必尽忠规内外翕然称之〈五代史〉梁之崇政使乃唐枢宻之职盖出纳之任也至梁始用士人其备顾问参谋议于中则有之未始专行事于外也至崇韬重诲为之始复唐枢宻之名然权侔宰相矣后世因之遂分为二〈安重诲传〉
　　传记安重诲为枢宻使在位六年以佐命功臣处机宻之任事无大小皆所参决〈白孔六帖〉后唐枢宻使凡东西院二员〈会要〉旧例枢宻未带使相省不宣麻至周太祖初潜历试是任乃宣制于公朝宣麻自周太祖始〈续翰林志〉田况拜枢宻使天下颙颙视为宰相以望太平〈言行录〉
　　集自赞襄于衮职宜总领于星枢〈王元之行王随制〉赐曽公亮诏宜冠联于枢省〈王元之集〉赐孙固诏位登枢宥之冠〈苏魏公集〉本朝枢宻使国初首命赵韩王普焉号称二府礼遇无间毎朝奏事共中书先后上所言两不相知祖宗亦赖此以闻异同用分宰相之权〈㑹要〉韩世忠除枢宻使上谓世忠曰朕付卿等以枢府本兵之权甚大卿宜合为一心勿分彼此则兵利全而莫之能御顾如乌珠者又何足扫除乎〈言行录〉至道三年以镇海节度曹彬兼侍中充枢宻使〈同上〉文彦博除枢宻使制乃位冠于中枢〈温公集〉
　　枢宻副使
　　传记熙宁中韩泽迁枢宻副使神宗问天下遗利公对求遗利莫若尽地力退具疏以谓害农之弊莫甚于差役请委从䑓谏集议〈言行录〉韩琦为枢宻副使两府合班奏事琦必尽言虽属中书琦亦对上陈其实同列尤不悦上独识之曰韩琦性直〈同上〉王文忠公尧臣为枢宻副使持法守正以身任天下事在位六年废职脩举皆有条理〈言行录〉欧阳公脩为枢宻副使公在兵府与曽鲁公取天下兵数及三路屯戍多少地里逺近更为图籍凡边防乆阙屯戍者必加蒐补〈长编〉吕公著拜枢宻副使初自河阳入朝都人环观相谓曰此公还朝百姓之幸也至是士民相庆既受命出殿门武夫卫卒皆欢忭咨叹〈言行录〉
　　使相
　　本朝枢宻使带相印为枢相自后唐始〈国朝会要〉国初魏仁浦以宰相兼枢宻使后罢〈同上〉庆历二年二边用兵富弼言边事系国安危国初范质王溥以宰相兼参知枢宻事今兵兴宜令宰相兼领仁宗然之〈挥麈录〉建炎四年以宰相范宗尹兼知枢宻院罢御营以其事归枢宻院〈中兴会要〉绍兴二十五年诏曰比縁军兴令宰相兼枢宻使典掌机务今边事已定可依祖宗故更不兼领〈同上〉庆历二年上曰枢宻非古官未欲遽改止令中书同议宻院事〈长编〉惟仲淹弼一䕫一契天实赉予予其敢忽曰衍汝来汝予黄发汝掌枢府兵政无蹶〈石介庆历圣德诗〉
　　知院
　　史晋天福初桑维翰以翰林学士尚书礼部侍郎知枢宻院知院之名始此〈分纪〉
　　本朝国初不置淳化二年枢使王显出镇始以张逊知枢宻院事〈续㑹要〉知枢宻院同知院并正二品知院掌佐天子执兵政而同知院为之副凡边防军务常与三省分班禀奏事于体要则宰相执政官合奏〈神宗正始职官志〉李咨为知枢宻院事咨性明逹周知世务佐枢府抑侥幸号为称职〈东都事略〉李纲以右丞被命枢筦奏云伏䝉圣恩除知枢宻院事以被命鸿枢专统兵机宜得魁奇英伟之人以居其任〈传信录〉
　　同知
　　史周显德六年命司徒平章范质礼部尚书王溥并参知枢宻院〈五代史〉
　　本朝初不置淳化二年王显出镇张士逊知枢宻院事始以温仲舒冦凖同知院同知之名自此始也〈会要〉元丰官制行废使副存同知〈职源〉绍兴中髙宗以本兵之地事权宜重依祖宗故事置枢宻使而知院同知院亦仍旧由是并除〈本朝杂记〉向敏中同知枢宻院明辨有才略处事敏速枢宻之任专主谋议至于西北二边道路斥堠走集之所莫不周知〈事略〉吕公著复同知枢宻院神宗手诏曰顾在廷之人有可以托中外腹心之寄均皇家休戚之重无逾卿者可亟起视事〈同上〉元祐中赵瞻拜同知院事制赞一人之休必资耆德握万兵之本爰赖旧臣盖知其要者可以应务而不穷乆于事者可以临机而无惑宜赖故臣赞翊洪枢〈会要〉
　　签书
　　本朝签书无正员为使之贰〈续㑹要〉太平兴国四年石熙载以枢宻直学士签书院事签书之名自此始也〈职源〉景德三年韩崇训检校太傅马知节为检校太保并签枢宻院事天禧四年以华州观察使为宣徽北院使镇国军留后签书枢宻院事签书兼藩镇自此始也〈会要〉冯拯签书枢宻院事真宗访以边事拯谓备边之要当湏扼襟喉据险隘以制敌之冲若于保州威虏间依徐河以布陈裹粮其势足以决胜〈事略〉太平兴国四年石元懿始以枢宻直学士佥书院事〈退朝录〉
　　同签
　　本朝枢宻院旧制无同签书枢宻院事者治平中始有以郭逵为之〈神宗正史职官志〉元丰官制行使副签书并罢惟存同知〈职源〉太平兴国八年张司空齐贤王公沔并以谏议大夫同签书枢宻院事〈退朝录〉签书大抵以处资浅之人若签书一经亲祠方进同知及枢副若武臣擢预国政只除同签书〈职源〉
　　承㫖
　　本朝熙宁五年以尚书比部员外郎曽孝寛充史馆脩撰兼都承㫖文馆兼领自孝寛始〈续㑹要〉刘安世作都承㫖待制范相纯仁之出由安世草疏已而复拜吕相大防遂拟安世真定宣仁难之吕云刘安世曽言范纯仁今既复用宜少避之宣仁曰今既不作言事官自不相妨〈言行录〉毎崇政殿临决庶务则承㫖侍立殿前侍卫司奏事则承㫖受而读之〈㑹要〉右府管天下之机务而承㫖左右参总焉〈除张诚一制〉陪辅帷幄以承宻㫖〈除刘奉臣制〉枢机之地亲承宻㫖虽在副介亦湏得人
　　检详
　　本朝检详之职古无之国初熙宁四年诏以编脩经武要略官四人王存陈侗陈奉世苏液检详枢宻院诸房文字礼遇视中书检正官元丰三年诏定置三员及改官制检详官寻罢〈续㑹要〉乾道二年诏枢宻检详系掌朝廷机要文字不许出谒賔客〈会要〉吕大忠检详枢宻院吏兵房文字令典义勇枢机大忠言养兵猥众国用日匮汉之屯田唐之府兵善法也弓箭手近于屯田义勇近于府兵择用一焉兵屯可省矣〈事略〉绍兴三十一年完颜亮渝盟时洪文敏公迈任枢宻院检详宰相传㫖令撰书诏榜檄〈家传〉
　　编脩官
　　本朝编脩之职古无之庆历四年史馆王洙承㫖单士宁编脩例册编脩之名自此始〈分纪〉熙宁三年以馆职王存顾临等同编经武要略兼删定诸房例册〈中兴㑹要〉王铚权枢宻院编脩纂集祖宗兵制书成上览之称善命改京官赐名枢廷备检〈中兴系年录〉编脩官随事置无定员以本院官兼者不入衘〈四朝志〉神宗朝除周萃枢宻院编脩官制曰枢宻之府自祖宗以来防患持危应变之大计与夫将相议论之臣宻谋要䇿皆具于此而文书贸乱淆杂而无纪纲故择能臣次第之〈荆公文集〉
　　尚书省
　　史汉灵帝时谓之中䑓唐龙朔二年改尚书省为中䑓〈汉书〉北齐尚书省谓之都省亦谓之北省　张安世拜大司马车骑将军领尚书事职典枢机以谨慎周宻而自著张禹录尚书毎朝会与三公绝席〈前汉书〉章帝以太傅赵熹太尉牟融录尚书事尚书有录自熹始汉制遂以为常〈后汉书〉唐制尚书省都堂居中左右分于司堂东西凡二十四司分曹共理〈唐书〉尚书百官之本国家枢机李固疏北斗天之枢机尚书为陛下之枢机晋宗室会稽王道子及世子元显并录尚书事时道子为东录元显为西录〈通志〉
　　本朝太平兴国中徙于利仁坊孟昶旧第颇为宏丽中设都堂左右司左右丞郎中员外郎㕔东西廊分设尚书侍郎㕔事二郎中员外㕔事六掌施行判命举省内纲纪程式受付六曹文书听内外辞诉奏御史失职考百官府之治以诏废置赏罚绍圣二年诏在京官所受传宣内降随事申尚书省又诏尚都省弹奏监察御史纠不当者〈通考〉
　　尚书令
　　史尚书令一人正二品掌典领百官其制有六尚书〈百官志〉后汉众务悉归尚书三公但受成事而已尚书令主赞奏事总领纪纲无所不统与司隶校尉御史中丞朝会皆专席而坐京师号曰三独坐故公为令仆射者朝会不陛奏事天子封禅则尚书令奉玉牒检兼藏封之礼〈通考〉
　　传记武德中太宗初为秦王尝亲其职仪刑端揆〈唐六典〉郭子仪至自泾阳恩赉崇缛进拜尚书令恳辞不听诏趋诣省视事百官往庆敕射士五百骑执㦸宠卫子仪确让且言太宗尝践此官故累圣旷而不置皇太子为雍王定关东乃得授渠可畏私孝臣隳大典〈云云〉帝不获已许之其所让付史馆〈六帖〉汉侯霸为尚书令时朝廷少旧臣霸明习故事收录遗文〈大全〉
　　集总百揆之得失管王政之开辟出纳王命敷奏万机属职万机总任百揆〈邢子才谢表〉邦国政治盖出于中枢
　　朝廷纪纲尽归于会府〈除王时制〉
　　本朝淳化三年升在三师上掌佐天子议大政奉所出命令而行之其属有六曹凡庶务皆命而决之凡官府之纪纲程式无不总焉大事三省通议则同执政官合班小事尚书省独议则同仆射丞分班论奏若事由中书门下而有失当应奏者亦如之〈通考〉
　　左右仆射
　　史秦官汉因之自侍中尚书博士郎皆有之古者重武官有土射以督课成帝建始元年初置尚书五人以一人为仆射主封门掌授廪假钱榖　龙朔二年改左右仆射曰左右匡政光宅元年曰文昌左右相开元年曰左右丞相天宝元年复〈百官志〉徐宣左仆射加侍中车驾幸许昌宣总留事帝还主司奏呈文书帝曰吾与仆射何异也〈魏志〉房𤣥龄进尚书左仆射帝曰公为仆射当助朕广耳目访贤才比闻阅牒讼日数百岂暇求人哉乃敕细务属左右丞大事闗仆射〈唐书〉杜如晦进位尚书右仆射仍领选与房𤣥龄共筦朝政引士贤者下不肖咸得职当时浩然归重〈同上〉
　　传记建安中以执金吾荣邵为尚书左仆射仆射有左右自此始也〈百官表〉王常为左仆射常堕车时人谓之堕车仆射周颢为左仆射深识危乱常饮酒醉三日不醒时人谓之三日仆射〈世说〉裴遵度以右仆射后知选事朝廷优其老听就第注官时以为荣〈列传〉李绛宝历初拜尚书左仆射绛伟仪质俊以直道进退望冠于一时贤不肖大分屡为䜛邪所中〈同上〉裴均元和三年入为尚书右仆射上日唱授按送印皆尚书郎为之文武四品五品郎官御史拜廷下御史中丞左右丞升阶答拜时以为礼太重〈官志〉
　　集端揆之司枢机之重　尚书令总领众务举持纲目仆射贰之诚为崇重〈天宝元年议〉
　　本朝制左右仆射掌佐天子议大政二令之职与三省长官皆为宰相之任元丰官制行不置侍中中书令以左仆射兼门下侍郎右仆射兼中书侍郎行侍中中书令职事寄禄为时进〈通考〉
　　中书令
　　史中书省令二人正二品佐天子执大政而总判省事〈百官志〉隋中书令为侍中知政事遂为宰相之职〈隋书〉唐开元改紫薇令〈唐书〉髙允为中书令魏文帝重之不名称为令公〈魏史〉房𤣥龄太宗即位为中书令第功班赏以如晦等功第一馀皆以次叙封拜〈唐书〉郭子仪为中书令二十四考以身为天下安危　张九龄为中书令时天长节百官多献珍异惟九龄进金镜录五卷〈同上〉
　　传记晋和峤为令荀朂为监不同居峤嫉朂邪谄先登车席而坐不容朂又乃引备车监令异车自此始也呉隲为中书令父亮为尚书令毎朝会帝以云母屏风隔其坐也〈录记〉薛元超帝尝宴诸王召元超与从容谓曰任卿中书宁藉多人哉议拜中书令〈唐纪〉长孙无忌检校中书令犹知门下省帝欲立昭仪为后无忌固言不可〈同上〉
　　本朝国初官制未定异姓未有兼中书令者太祖太宗时加中书令者惟赵普一人普加中书令再四恳辞上手诏曰开国旧勲惟卿一人毋自固避　中书省正一品以检校官兼中书令谓之使相〈并国史〉
　　中书舎人
　　史魏置中书通事舎人东晋省以中书侍郎一人直西省即侍郎兼其职而掌其诏命　傅昭为中书通事舎人时居此职者皆权倾天下独昭廉静无所干预器服率陋帝闻之赐漆合烛盘敕曰卿有古风故赐以古物〈南史〉商冯为中书舎人列上玉事〈唐史〉虞世南拜内史舎人柳顾博学罕所推许至是与世南相见叹曰海内当共推此一人〈同上〉
　　传记汉尚书郎直宿建礼门奏事明光殿下笔为诏诰出语为诰令乃今中书舎人也〈通典〉唐武德三年改中书舎人置六员自永淳以来天下文章道德䑓阁髦彦无不以文章逹故中书舎人为文士之极任朝廷之盛选诸官莫比焉〈通典〉唐杨绾为中书舎人故事舎人年乆者为阁老其公廨杂料独取五之四绾悉均给之〈本传〉魏魏收兼中舎与温子升邢子才齐誉世称三才〈同上〉
　　集丝纶阁下文章静钟鼓楼中刻漏长独坐黄昏谁是伴紫薇花对紫薇郎〈白居易诗〉西掖重云关禁置北山踈雨㸃朝衣干门柳色连烟锁三殿花香入紫薇〈岑参〉西掖深沉大帝居紫薇西省掌文书天階启钥趋朝后侍史焚香起草初〈古诗上李舎人〉绿松窗对鳯池开履迹衣香遍上台天意皆从紫毫出宸心尽向紫烟来非时玉案呈宣㫖毎日金階谢赐回〈王建诗〉今年寒食夜西省鳯池头诚知视草贵未免对花愁〈白居易诗〉
　　本朝中书舎人为所迁官实不任职复置知制诰及直舎人院故事入西阁皆中书召试制诰三篇惟梁周翰不召试而授焉其后薛映梁鼎杨亿陈尧佐欧阳修亦如此例〈长编〉元丰五年曽巩陆佃并试中书舎人自是始正官名〈续㑹要〉
　　中书侍郎
　　史侍郎二人正三品掌贰令之职朝廷大政参政焉〈百官志〉于志宁为中书侍郎太宗常宴近臣问志宁豫宴安在有司奏敕召三品志宁品第四帝悟特诏豫宴　裴潜风神髙迈为中书侍郎出入禁门见者皆肃然改容王琚始为中书侍郎母居洛阳来京师让琚曰尔家
　　上世皆州县职今汝无攻城野战劳以谄佞取容海内切齿吾恐汝家坟墓无人复扫除也琚卒不免〈并列传〉传记魏明帝诏举中书侍郎为吏部尚书卢毓曰得人与不卢生耳举选莫取名名如画作饼不可啖毓举韩暨敦笃至行帝乃用之刘祎之擢中书侍郎同三品是时诏令丛繁祎之思致华敏裁可占授少选可待也〈列传〉本朝宋制侍郎掌贰令之职参议大政授所宜诏㫖而奉行之官制行以尚书右仆射兼又别置侍郎以代参知政事建炎初复改侍郎为参政〈续㑹要〉


　　记纂渊海卷二十六
<子部,类书类,记纂渊海>

钦定四库全书
　　记纂渊海卷二十七　　　宋　潘自牧　撰职官部
　　吏部
　　经惟玉建国辨方正位体国经野设官分职以为民极乃立天官冢宰使率其属而掌邦治以佐王均邦国〈周礼〉治官之属大宰卿一人〈并周礼〉夏书曰赋纳以言明试以功车服以庸〈书〉
　　史汉初置尚书有常侍曹主公卿事后汉改为吏曹主选举祠祀后又有选部宋武帝大明二年分吏部尚书置二人〈通鉴〉唐自贞观以前尚书掌五品选事至景云元年宋璟为尚书始通其选而分掌之因为常例开元以前诸司之官兼知政事自开元以来宰相多兼领兵部事〈通志〉
　　传记汉成帝置列曹尚书四人其一曰常侍曹灵帝改吏部为选部魏改选部为吏部〈通典〉后周依周六官置大冢宰卿隋复曰吏部唐改选部龙朔间改为司列咸亨初复旧光宅改吏部为天官神龙初复旧天宝初改为文部至徳初复旧掌文官选举总判吏部司勲司封考功四曹事〈六典〉
　　集胸中无冰鉴敢当吏部铨〈山谷〉东西两汉左雄孤绝于前南北二晋山涛莫续于后〈沈约表〉性藏于貌才隠于心楚越无以况其迥殊山川未足方其险阻〈同上〉汉置天曹魏仍东掾毛孝光以清公见美卢子若以贞固任职〈张纉表〉
　　本朝吏部掌文武官吏选试拟注资任迁叙䕃补考课之政令封爵䇿勲赏罚殿最之法本部长贰及所隶郎官其属有曰司封曰司勲曰考功凡官十有三尚书一人侍郎一人郎中员外郎尚书选二人侍郎选各一人司封司勲考功各一人〈通志〉
　　吏部尚书
　　经天官太宰掌建邦之六典以佐王治邦国〈周礼〉冢宰掌邦理统百官均四海〈书〉召公奭为太保兼领冢宰之职〈书〉
　　史吏曹尚书典选举祠祀属三公曹灵帝末梁鹄为选部尚书〈后百官志注〉魏陈群为尚书制九品官人之法〈魏志〉毛玠为吏部尚书无敢好衣美食者魏武叹曰孤之法不如毛尚书令使吏部用心如玠风俗之易不难〈同上〉毛玠雅亮公正在官清恪其典选举抑阿党于时四海翕然莫不励行〈同上〉汪湛为吏部尚书家甚贫不营私财馈饷盈门无所受〈南史〉隋牛𢎞为吏部尚书其选举先徳行而后文才进用多称軄吏〈隋书〉唐杜如晦摄吏部尚书与房𤣥龄共执朝政引荐贤士〈分纪〉崔琰委授铨衡总齐清议十有馀年文武群才多所明拔朝廷归美天下称平〈魏志〉崔洪为吏部尚书举用甄明门无私谒〈分纪〉开元十八年裴光庭兼吏部尚书作循资格贤愚一概萧蒿以为非奏罢之〈选举志〉太宗尝语吏部尚书李清臣曰吏部掌铨衡阅人多宜以名闻清臣乃取百馀人第为徳行政事文学议论四等以进〈职略〉韦巨源以吏部尚书同中书门下三品时要官缺执政以次用其亲巨源秉笔当除十人皆诸宰相近属〈唐书〉
　　传记吏部尚书周之天官卿也〈六典〉魏改选部为吏部専掌选职右于诸曹尚书宋置二吏部尚书齐魏皆曰吏部尚书〈同上〉自汉及魏授此职者咸云吏部尚书若授诸曹尚书直云尚书然此官历代班序常尊不与诸曹同也〈六典〉邓攸为吏部尚书牧马于家庭妻息素食不受一钱于人〈晋传〉山涛为吏部尚书所奏甄拔人物各有题目时称山公启事〈同上〉裴𬱟称嵇绍曰延祖领选可使天下无遗才〈晋传〉袁昻雅有人鉴游处玩杂为吏部尚书梁帝谓曰齐明帝用卿为黒头尚书我用卿为白头尚书〈同上〉徐勉为吏部尚书居选官尝门人夜集客有求詹事官勉正色答曰今夕止可谈风月不宜及公事时人服其无私〈梁传〉唐吏部尚书总判吏部司封司勲考成四曹事〈六典〉魏知古姚崇所引及同列稍轻之出摄吏部尚书崇二子在洛通饷遗请托知古归悉以闻〈姚崇传〉
　　集掌文武二选之法而奉行其制命〈四朝志〉天官冢宰之崇文昌选部之重〈笺表类〉天官之任人物所宗以拨烦治剧之才行激浊扬 --（‘昜’上‘旦’之‘日’与‘一’相连）清之政〈同上〉合左右之聨归簿领者凡六十案举文武之士在考核者逾二万员〈李清臣谢表〉射䇿之初既无失于正鹄抡材之际必有适于轮辕〈同上〉当垂拱之朝实资共理奉持衡之职必在至公〈并同上〉锺士季曰裴楷清通王戎简要乐彦辅雍容自守当时恨其寡誉山巨源意在拔奇不免与世浮沉邓攸牧马家庭何益止竞之操卞壸如含瓦石未闻检裁之功〈江总表〉昔舜举禹咎繇而隽乂在官汤举阿衡而不仁流屏无谓隠㣲废公任私无好自専违众取怨易贵好爵书慎官人官不可妄授軄不可暗受能者养之致福不能者弊之招咎〈晋傅𤣥箴〉汉置五曹方今六尚魏隆八座拟古六卿近喻喉舌逺譬枢斗〈隋江总表〉
　　本朝张昭为尚书独掌京官七品元丰官制行以审官东院归吏部尚书左选审官西院归吏部尚书右选〈四朝志〉拟考其阀阅以定可否凡选授封爵功赏课最之事皆所历郎官验实而后判成焉若有疑不能决则禀议于尚书省即应论奏与郎官同上殿〈续㑹要〉建炎六年诏惟吏部备官馀长贰互置〈题名〉入朝登用而抗论极言不以利害之私少有回屈士论益以归重〈朱晦庵书〉进位于辅相之列则所资于天下之才者益众而所进退于天下之才者益重〈同上〉
　　吏部侍郎
　　经小宰之职〈周礼〉
　　史裴楷为吏部侍郎风神髙迈容仪俊爽时谓之玉山照人〈本𫝊〉吏部侍郎髙孝基鉴赏机悟清谨绝伦房𤣥龄杜如晦与选孝基特加赏异后以为知人〈隋书〉陆彦师为吏侍隋承周制官无清浊彦师在职凡所任人颇甄别于士庶〈同上〉吕元膺拜吏部侍郎正色立朝有合宰望处事裁宜人服其有体〈同上〉髙冯为吏部侍郎凡所铨综时称平允太宗赐金背镜一面以表其精鉴焉〈唐新语〉裴行俭马载为吏部侍郎同时典选十馀年甚有能名时人称为裴马〈唐本传〉卢从愿睿宗时拜吏部侍郎中宗之后选司颇失纪纲从愿精心调理大称平允李朝隐同时典选时人称曰吏部前有裴马后有卢李〈出分纪〉韦陟常任吏部侍郎有一致仕官叙五品陟判之曰青毡展庆曾不立班朱绂承荣无宜卧拜时推其强直〈同上〉
　　传记隋炀帝三年始置以二尚书之职六品以下铨补多归之〈通典〉唐武徳初因隋旧制吏部尚书掌六品七品选侍郎铨掌八品九品选〈㑹要〉李至逺知郎中时有选人姓刁又有王元忠并被放乃宻与令史相知减其㸃画刁改为丁王改为士议授官后即添成文字至逺一覧便曰今年铨覆万人总职姓名安有丁士姓者此必刁某也省内以为神明后擢侍郎〈㑹要〉唐选部流内六品以下官是为铨衡之任凡初仕进者无不仰属〈通典〉李至逺知选吏肃然敛手时人号曰李下无蹊〈通典〉温彦博迁检校吏部侍郎彦博欲汰择士类寡行不能厌众讼牒盈庭时议烦讥〈本传〉韦𢎞景累迁吏部侍郎铨总平允贵幸惮其严不敢私谒〈本传〉
　　集辩论官材澄汰流品〈柳公绰吏侍制〉用解枢机之务必居衡镜之职〈唐诏令韦贯之吏侍制〉掌铨衡之品藻宜叙九流〈杨亿代表〉持衡留藻鉴听履上星辰〈杜甫〉南宫吾故人白马金盘陀雄笔用千古见贤心靡他〈杜甫寄吏部贾侍郎〉吏部古之天官而侍郎小宰之职〈尧制〉俞天官四铨总核人物澄清流品〈除孙觉制〉本朝选人属流内铨小使臣属三班院元丰官制行以流内铨归吏部侍郎左选〈续㑹要〉初置二员苏颂左选李承之右选夫以天官之贰制夏卿之选部书烦重条格纷委茍非其人则士之失职而无告者多矣〈东坡集〉吏部掌典选举至于所属之官有行封爵议勲庸稽功课之事咸以咨焉侍郎实贰其长可不重哉〈南丰拟制〉
　　吏部郎中
　　史山涛举阮咸为吏部郎中曰清直寡欲万物不能移也〈世说〉顾宪之为吏部郎中其祖凯之尝为吏部于庭中植嘉树曰吾为宪之植耳后果为此职〈宋书〉宋张绩迁吏部郎裴子野曰张吏部有喉舌之任已恨其晩〈同上〉齐庾果之司空刘勔寄之稍迁吏部郎中叅选大事〈齐书〉阮放为吏部郎铨掌之任甚有称誉〈本传〉王僧绰为吏部郎叅掌大选究识流品谙悉人物抜才举能咸得其分〈同上〉传记唐吏部郎中有二人龙朔二年改为司列大夫咸亨光宅神龙改复〈六典〉一人掌考天下文吏之班秩品命一人掌小选未入仕而吏京司参复分九品道谓之行署其应选之人以未入九流故谓之流外铨〈六典〉后汉郑𢎞为仆射奏议台职任尊而赏薄人无乐者诸吏部补二千石自此始也〈通典〉后汉吏部郎中典剧多超迁者〈同上〉集铨衡庶品历选賔僚〈梁陆倕拜吏部郎表〉序簿书以别淑慝择刀笔以决臧否剖疑析滞挥翰如流选部以清繄公是赖〈席豫扬 --（‘昜’上‘旦’之‘日’与‘一’相连）吏部郎中碑铭〉参我六典冠于诸曹〈同上〉六官之属选曹郎首之历代以来选诸曹郎之中其践履乆考第髙加以有气局律度者迁焉〈除李建制〉
　　本朝元丰官制行置吏部郎中四人尚书选二人侍郎选各一人参掌选事而分治之凡序位有品选官有格分任有軄寓禄有阶皆以事稽考审核其状质成于长贰而后行焉〈四朝志〉建炎三年诏三选各一员〈中兴㑹要〉
　　员外郎
　　史吏部员外郎二人掌文选以三铨之法官天下之才其投试铨注与流内略同谓之小选〈唐百官制〉唐吏部郎中二㕔先小铨次格式员外郎二㕔先南曹次废置旧说吏部为省眼〈分纪〉韦陟字商衡为吏部员外郎是曹在南宫为眉目在选士为司命公执直笔问簿书纷掌盘错一瞬而剖〈刘禹锡撰神道碑〉韩滉迁吏部员外性强直明吏事在南曹五年簿最详致〈唐百官志〉裴遵度迁吏部员外天宝中九流辐凑㑹府遵度敏识强记精核时称吏事第一〈同上〉
　　传记吏部贠外郎掌选院谓之六曹〈六典〉刘崇望转吏部员外郎崔安潜为吏部尚书崇望判南曹涤除夙弊复清选部〈本传〉唐牛徽迁吏部员外郎乾符中选曹猥滥吏为奸弊毎岁选人四千馀人徽直刚时为起清由是铨叙称正能否旌别物议称之〈同上〉
　　集吏部信才杰文锋振奇响调与金石谐思逐风云上〈沈约悼齐谢朓〉才盛居东之任礼处司南之重髙选髦士以分剧曹〈常集郑叔则吏部员外郎制〉吏部提英鉴片善𫎇采录〈黄山谷〉今日君先捧紫泥〈裴度饯柳公绰诗〉
　　本朝凡郎官并用知府资序以上人充未及者为员外郎建炎四年诏权摄天差郎官并罢初进拟第云吏部郎官及拟先身细衔始直书尚书吏部郎中或员外郎主管尚书某选主管侍郎某选自此相承不改乾道元年诏今后非曾任监司守臣不除郎官著为令自是馆学寺监臣拘碍资格迁除不行郎曹缺员但得兼摄即外补间有不次推用者则自二著躐升二史以至从列其自外召为郎则资级髙不数月必序进卿少而郎有正员者少矣〈宋史〉
　　司封郎中
　　史柳公权为司封员外郎入奏帝曰见卿笔迹久矣因问用笔法权曰心正则笔正乃可法矣〈本传〉杨凝为司封员外郎直声彰闻〈桞文〉贞观中韦孝武为主爵郎中与兄弟同省时号三列宿〈唐史〉司封郎中掌封命朝㑹锡 --（右上‘日’字下一横长出，类似‘旦’字的‘日’与‘一’相连）予之级爵凡九等爵〈唐官志〉齐置主爵郎中一人隋曰主爵郎中宋为司封郎中参堂官封叙赠之事凡事之可否与司勲通决于尚书侍郎〈同上〉
　　传记晋文公执叙以正其官注云执叙主爵之官汉尚书有封爵之任而无其官〈后汉书〉冯勒字韦伯光武以为郎中给事尚书使典诸𠉀封事勒量功次轻重国土逺近地势丰薄不相逾越莫不厌伏焉自是封爵之制非勒不定晋尚书有左右主客曹北齐河清中改为主爵置郎中一人属吏部主封爵之事隋初为主爵侍郎炀帝改为主爵郎武徳初为主爵郎中龙朔二年改为司封大夫咸亨元年复旧光宅元年为司封郎中掌封爵皇之枝族及诸亲内外命妇告身及道士女官等天宝八载十一月敕道士女官籍每十载一造永为常式〈出通考〉
　　集封爵之恩施于内外国之典也主以郎吏宠秩甚优渥〈除王祖道制〉以宠左曹之秩用优主爵之名〈胡文恭制〉阮咸贞洁屡荐未登陆亮忠心裁居殿职自非季重清识李毅恬正则何以区分管库式鉴胥吏〈同上〉
　　本朝司封判司事一人以无軄事朝官充凡封爵之制一出于中书本司但掌定谥先期解本部赴集而已元丰官制行郎中员外郎始实行本司事初除王祖道为司封郎中参掌官封叙赠之事凡宗室赐官授官亲王内外命妇以下封爵诸亲保任其宗属陞朝官褒赠其要皆例焉〈续㑹要〉
　　司勲郎中
　　史周官有司勲上士二人凡有功者司勲诏之后周夏官有司勲一人掌功勲之赏隋文帝置司勲侍郎炀帝改为司勲郎武徳初为司勲郎中龙朔元年改为司勲大夫咸亨二年复故掌邦国官人之勲级凡勲有十二等十二转有功之人合授勲官者皆委之覆定然后奏拟〈六典〉
　　传记张九龄迁司勲员外郎张说谓人曰后来词人称首〈本传〉张循宪荐张加正奏对侃侃武后恱擢循宪司勲郎中酬其得人时人谓功状盈几郎吏不决加正为详处廷无留牒〈张加正传〉
　　本朝赵忠简公鼎字元镇公为司勲郎官乃言自安石用事肆为纷更祖宗之法扫地而生民始病今安石犹配享庙廷而京党未族何以收人心而致和气哉〈言行录〉陈文正公康伯字长卿自公为卿时为司勲郎官秦桧方擅事公雅有素乃澹然其中桧虽称公静重常越用他人公不以为意在省五年始为军器监〈同上〉赵宗儒再迁司勲员外郎贞元六年领考功事自至徳后考绩失实内外悉考中上殿最混淆至宗儒黜陟详当无所回惮〈同上〉司书本司无所掌元丰官制行郎中员外郎始实行本司事初除穆洵为参赏勲掌事凡勲十有二级自上柱国至武骑尉自从七品推而上之至正三品三岁一迁必因其除授以加之凡赏格皆设于此以逆其至焉若事应赏从其所隶之司考实以报其制命隆兴诏省并司勲郎中以司封郎中兼领〈㑹要〉
　　考功郎中
　　史考功定课〈晋史〉郑瀚为考功员外郎刺史有驰迫人吏上言政绩请刋石纪者瀚探得其情条索廉使巧迹遂露人服其敏识〈晋纪〉考功郎中掌文武百官功过善恶之绩考法凡百司之长岁较其属功过善恶九等又令众官读之流内之官叙以四善善状之外有二十七最〈唐百官志〉穆宗即位召李渤为考功郎校定京官考不避权幸皆行黜陟〈同上〉宋之问善为五言诗当时无能出其右者景龙中为考功郎中唐中宗増置修文馆学士择朝中文学之士之问与薛稷等首膺其荐时以为荣〈同上〉传记汉元帝时京房作考功课吏之法然其軄不在尚书至光武改尚书三公曹主岁书考课课诸州郡〈通典〉唐龙朔改为司绩大夫咸亨复旧〈职源〉裴谞迁考功郎中代宗幸陕谞徒挟考功南曹即赴行〈本传〉王信字成之权考功郎有选人张公选初一年免铨至是改秩吏妄引复令柅之公钩察其故吏怖服又有三属七实碍式吏受赂为道地赵卫公为工书以嘱公持弗听已而转临天官阅畨成牍拊掌愧叹嗟谢不已至白于上前他日上谓尚书蔡滉曰考功得王信铨曹遂清逻者私相指为神明〈同上〉
　　集称意新官又少年秋清身健好凉天〈白乐天送霍考功〉有意嫌兵部专心望考功谁知脚蹭蹬却落省墙东〈张恭忠咏〉主群吏之课而议其诛赏郎列三台任属九重〈南丰除蔡京制〉计群吏之治而明黜陟之法台郎典引列于左曹〈又除吕和卿制〉本朝以七事考监司一曰举官当否二曰劝课农桑增垦田畴三曰户口増损四曰兴利除害五曰事失案察六曰较正刑狱七曰盗贼多寡以四善三最考守令徳义有闻清谨明著公平可称恪谨匪懈为四善讼狱无冤催科不扰为治事之最农桑垦辟水利兴修为劝课之最屏除奸盗人获安处赈恤困穷不致流移为抚养之最通善最分三等五事为上二事为中馀为下若能否尤著则别为优劣以诏黜陟〈宋史〉
　　户部
　　经惟王建国辨方正位体国经野设官分职以为民极乃立地官司徒使帅其属而掌邦教以佐王安扰邦国〈周礼〉
　　史汉置尚书郎四人其一人主财帛委输至魏文帝置度支尚书等专掌军国支计而晋有度支皆主算也宋齐度支尚书领度支金部仓部起部四曹度支统度支仓部左户右户金部库部六曹后周置大司徒一人如周礼之制隋初有度支尚书则并后周民部之軄开皇三年改度支为民部〈职官志〉
　　传记显庆元年改户部为度支龙朔二年改度支尚书为司元太常伯咸亨元年复为户部尚书初户部居礼部之后武后改置天地四时之官以户部为地官自是遂居礼部前神龙元年复置地官总判户部度支金部仓部事〈通典〉
　　集掌司徒之邦教制民曹之地征总事帅属居其要㑹干时通才始可典领〈常集制〉翼翼版圗以辨九州之地英英㑹府实总万事之机〈长编〉尚书统庶书官人承法宪〈应玚杂诗〉
　　本朝户部判官事一人以两制以上充凡户口田产钱榖食货之政令皆归于三司本曹但受天下之土贡㑹陈于庭而已〈续㑹要〉元丰改官制罢三司归户部左右曹而三司之名始泯矣〈四朝志〉户部掌天下人民钱谷之政令贡赋征役之事以版籍考户口之登耗以税赋待军国之岁计以土贡辨郡县之物宜以征榷抑兼并而生调度以孝义婚姻继嗣之道和人心以田务券责之理直民讼凡此归于左曹以常平之法平丰凶以义仓赈济之法救饥馑恤艰厄以丰田水务稼穑以教民劝酬勤劳省科敛凡此皆归之右曹其属有三曰度支上供俸赐及邦国经度㑹计之事隶焉曰金部货贿出纳之制及权衡度量之令隶焉曰仓部凡国之仓廪储积及给受之事隶焉旧三司使即今尚书旧三司副使即今侍郎其权发遣副使即今权侍郎旧三司判官推官即今郎中员外郎之任也〈续㑹要〉
　　户部尚书
　　经大司徒之职掌建邦土地之图与其人民之数以佐王安扰邦国〈周礼〉以天下土地之图周知九州之地域广轮之数辨其山林川泽丘陵原隰之名物而辨其邦国都鄙之数制其畿疆而沟封之〈同上〉
　　史魏文帝置度支尚书专掌军国之计朝议以征讨未息动须节量及明帝嗣欲用安平王帝问左右曰有兄风否答曰似兄帝曰吾得司马懿一人复何忧转度支尚书〈晋安平王传〉杜预为度支尚书内以利人外以救边备物置用济当时之益者五十馀条〈本传〉晋吴隠之为度支尚书以竹篷为屏风坐无毡席后迁中领军清俭不改毎月所得禄才留身粮馀悉分赈亲族〈本传〉
　　传记长孙平开皇三年为度支尚书见天下州县多罹水旱百姓不给奏令民间毎秋加出粟麦壹石以下贫富为差等储之闾里以备凶年名曰义仓〈隋书〉郑善果为民部尚书制与裴寂等十人毎奏事及侍立并令升殿与从兄元璹在其数时以为荣〈分纪〉刘溉为左民尚书溉美风仪善容止所至以清白自脩性又率俭不好声色〈梁书〉唐髙宗以窦徳𤣥旧臣自殿中少监为御史大夫岁中迁司元大常伯又任十馀人皆帝自择〈㑹要〉
　　集及领地官且司邦赋㑹稽事剧出纳孔殷投利刃以皆虚委丝棼而必理〈白居易行裴垍制〉徭赋职贡之方经费赒给之算〈六典〉亦总地卿尝㑹计而经国纪纲式叙征赋益饶〈唐大诏令崔𤣥制〉地官理财能制轻重〈崔群制〉
　　本朝初除安焘为户部尚书〈续㑹要〉国初以天下财计归之三司本部无职掌止置判簿事一人以两制以上充以受天下上贡元㑹陈于庭元丰正官名始并归户部掌天下人户土地钱谷之政令贡赋征役之事〈职略〉尚书掌军国用度财赋出纳州县废置升降凡四司所治之事侍郎员外郎参领之独左曹事弗预专隶所掌侍郎若事属本曹而历郡县监司不能直则受其讼焉大享祀荐馔则尚书奉爼饮彻之朝㑹则奉贡物阙则侍郎摄行元祐元年门下侍郎司马光欲令户部尚书兼领左右曹而旧三司财用事有在五曹寺监者并归户部则利权归一诏尚书省立法左右曹钱谷尚书兼总使周知其数量入为出而制国用焉〈同上〉
　　户部侍郎
　　经掌土地之圗〈周礼〉
　　史后周依周官隋炀帝置民部侍郎唐因之后改曰户部龙朔二年改为司元少常伯咸宁元年复为户部侍郎〈唐史〉韦表㣲为中书舍人俄拜户部侍郎职如故时自长庆宝历国家比多变故凡在翰林例无满岁由是表㣲自监察六七年间秩正二卿备承恩渥盛于一时〈本传〉杨玚历户部侍郎尝召宰相大臣议天下户版延英殿玚言利病尤详帝咨赏于是宇文融建言检括户口玚执不便融方贵诸卿缄黙唯唯独玚抗议故出华州刺史〈白居易牛僧孺制〉李绛迁户部侍郎判本司帝以户部俱有献而绛独无何哉答曰凡方镇有地则有赋或啬用度易羡馀以为献臣乃为陛下谨出纳焉有羡赢哉若以为献是徙东库物实西库进官物结私恩帝矍然〈同上〉传记唐太宗问卢承庆历代户口多少之数承庆叙夏以后迄周隋皆有依据〈本传〉王彦威开成初为户侍判度支彦威于儒该邃亦善吏事但经总财用出入米盐非所长也〈唐书〉潘孟阳权知户部侍郎诏驰驿江淮视财赋孟阳恃气豪倨所至招金钱多补吏誉望大䘮〈同上〉李元弦历工兵吏三侍郎上令宰臣及公卿以下精择堪为户部者多有荐元弦者乃拜户部侍郎元弦因条奏人间利害及时议得失以奏之上大悦因赐衣一副〈本传〉桞约字元礼权户部侍郎感激奋励悉力尽言凡利病皆执奏以进〈周益公集〉
　　集昔年内署振雄辞今日东都结去思宫女犹传洞箫赋国人先录衮衣诗〈刘禹锡送李户部〉华昌却复文昌伍别鹤重归太乙池想到金门侍称籍一时惊喜见风仪〈同上〉下制民产上经国用地官之贰实参总焉〈侍郎拟制〉地官之职邦教是先选华国以从人望〈韩退之除崔群制〉地卿之贰爰委典司理财先示于简廉利物毎惩其聚敛〈唐大诏令李绛制〉体道履仁外和内敏清而容物善不近名从容礼乐之间特达圭璋之表选贤与能于今虽重择才均赋自古尤难往慎乃司以服加命〈韩愈除崔群制〉
　　本朝户部之职皆归三司元丰官制行户部始总邦计置侍郎二员左曹五案右曹五案左曹除陈安石右曹除李定〈职略〉绍兴四年七月诏户部侍郎二员通治左右曹职事以权吏部侍郎刘岑有请故有是命〈中兴㑹要〉
　　户部郎中
　　史汉尚书郎一人主户口垦田吴张温为户曹郎魏有左民郎曹晋兼制右民郎曹东晋而下民部曹唐为郎中髙宗改为户部龙朔为司元大夫后复故掌户口土田赋役贡献蠲免优复姻婚继嗣之事以男女之黄小中丁老为帐籍以永业口分园宅均其土田以租庸调敛其物以九等定天下之户以为尚书侍郎之贰其后以诸行郎官判钱谷而户部度支郎官失其职矣〈事类〉传记武儒衡迁户部郎时皇甫镈以宰相领度支剥下益上乃上䟽论列儒衡气岸髙雅〈唐书〉韦维字文纪为户部郎中善裁剖时员外郎宋之问善诗故称户部二妙〈唐书〉唐虞纶为户部郎中有诗名于贞元中与李端司空曙之徒名贞元十子形于圗画以美其名〈同上〉髙构转民部郎中时有叔侄争嫡尚书省不能断朝臣之议不决构㫁而合理上以为能劳之曰我闻尚书郎中上应列宿观卿才识方之古人之言信矣〈隋书〉
　　集员外由来美郎中望不优宁知粉署里翻作土山头〈诗话〉参我地官之属首于时俊之科〈类要〉郎官皆为清秩〈杜牧制〉
　　本朝国朝淳化中户部郎中张郁父正仕至户部侍郎世尚儒学号书楼张家〈长编〉绍兴中专置提举帐司总天下帐状以户部左曹郎官兼之右曹岁具常平钱物总数毎秋季具册以闻初置主管左右曹总称户部郎官绍兴七年闫彦昭以太府寺丞兼左曹郎官绍兴三十二年徐康正除左曹郎官自是相承不改又诏户部事有可疑难裁决者许长贰与众郎官聚议文字皆令连书有定议然后付本曹行〈宋史〉
　　员外郎
　　史隋文帝置员外郎炀帝改承务郎唐武徳三年复为员外郎〈通志〉唐户部与吏部邻司吏郎移牒令户部列棘以备交通吕太一为户部员外郎答曰眷彼吏部铨总之司当须简要清通何必设篱树棘〈唐书〉裴向为渭阳县令奏课第一朝廷闻其理行擢为户部员外郎　狄仁杰荐子光嗣为员外郎莅事有声〈同上〉
　　集千里归程三伏天官新身健马翩翩行冲赤日加餐饭上到青云穏着鞭〈白居易送白敏中〉唯求员外置不应列星文〈赵谦光答贺渉〉掌户口赋役之事为尚书侍郎之贰〈唐百官志〉本朝员外郎掌分曹治事建炎三年诏省并郎曹惟户部五司以职事烦剧不并仍各置一员〈宋史〉刘禹锡检校户部郎中干池盐于蒲脩牢盆谨衡石煎和既精饴散乃盈商通而荐至吏惧而循法民不维网而国用益饶岁杪㑹其所入赢羡什百诏下褒其能〈刘禹锡〉
　　度支郎中
　　史汉有度支侍郎即郎中之任也历魏晋宋齐并有度支郎中梁隋为侍郎开皇三年改度支尚书为民部尚书唐因焉　崔仁师为度支郎中尝奏度支财物奏数千言手不执本太宗怪之令杜正伦赍本与仁师对唱一无差殊太宗大奇之〈唐志〉张浚为度支郎中黄巢将逼闗辅浚托疾请告侍其母挈族避乱商州贼犯京师僖宗出幸途无供顿卫军不得食浚阴令李康献糗饵数百骡纲军士始得食僖宗乃召康阁卿为县令安操心及此对曰臣为尘吏安敢有此进献张浚郎中教臣也帝异之〈同上〉
　　传记唐龙朔中改度支郎中为司度大夫咸亨复旧〈六典〉苏弁授度支郎中副知度支事仍命立于正郎之首有副知之名自苏弁始也〈同上〉狄梁公以度支之司天下利害部常阙人求之未得乃自职之〈唐职林〉宝应元年正月刘宴为户部侍郎度支使二年二月韩滉以宰相加度支使五月二日豆参为中书侍郎平章事度支使自后虽无亦有他官判〈同上〉
　　集位参计㑹职绾度支〈唐张缺集〉鸣鹤登朝含鸡伏省转箸之敏未见称奇聚米之能无闻播美张仓之善算国用讵肯留情冯勤之力计军储曾何介意年支国用为政之嘉猷岁计军储邦家之要务〈同上〉
　　本朝参掌计度军国之用量贡赋税租之入以为出乾道四年置㑹稽都籍度支掌之裁减吏额置五十人淳熙十三年又减四人〈宋史〉徐宗说在度支㑹右曹金部皆缺官因令兼领三曹金谷纎悉之地而宗说素有心计于天下经费出入盈缩之数莫不通知老吏为之敛手〈中兴系年录〉参掌计度天下之经费以贡赋租税之入而为之出小事则拟画大事则咨其长〈神宗正史职官志〉财物多寡之数物生丰约之宜司徒之曹典贰为重〈南丰除陈向制〉
　　金部郎中
　　经掌凡金玉锡石丹青之戒令〈周礼〉
　　史魏尚书有金部郎历代多有之北齐金部主裁量尺度内外诸库藏文帐隋祖孝徴荐卢昌衡为尚书金部郎毎谓人曰吾用卢子均为尚书郎真无愧幽明矣隋初为金部侍郎炀帝除侍郎唐武徳中加中字龙朔二年改金部为司珍大夫咸亨初复旧掌库藏金宝货物权度尺量等事自开元三年置铸钱使皆以他官为之〈通志〉
　　传记汉置尚书郎四人其一主财帛委输盖金部郎曹之任也〈职林〉建中初罢盐铁等天下钱谷委金部仓郎中书门下拣两司郎官准格式调掌　萧颖士终于扬州功曹子存为金部郎中有直谅功曹之风〈唐书〉魏晋宋齐后魏北齐并有金部郎梁陈隋为侍郎炀帝但曰郎唐因之武徳三年加中字〈六典〉龙朔中为司珍大夫〈唐职林〉咸亨复天宝改司金郎中至徳初复旧〈六典〉
　　集大宝曰位夏陈纳贡之书聚人曰财汉有藏钱之府莫不取之以道用之以时不役人以奉身不遣人以供国自鹿台重赋东夏为墟鸿都卖官西园成市〈张𬸦集〉掌库藏出纳之节金宝财货之用权衡度量之制皆总其文籍而颁其节制〈唐书〉
　　本朝金部郎参掌天下给纳之泉币计其岁之所输归于受藏之府以待邦国之用勾考平准市舶榷易商税香茶盐矾之数以周知其登耗视岁额盈亏而为之赏罚〈宋史〉王师愈召除金部郎中数召对言事上孝宗赐书曰比闻奏对颇及治道之具而未详也尚有可禆政体而宜于今者亟复条奏其眷待之渥一时在廷之臣莫得望焉〈晦庵集〉
　　仓部郎中
　　经廪人掌九谷之数以待国之匪颁赒赐稍食以岁之上下数邦国以知足否以诏国用以昭年之凶丰〈周礼〉史孟简为仓部郎王叔文为户部侍郎简为其属中立正色凝然不附〈唐书〉魏晋而下皆有仓部郎中梁陈为侍郎宋齐以度支尚书领之后魏有太仓尚书后周有司仓下大夫隋初制仓部侍郎炀帝止曰仓部郎唐武徳三年加中字龙朔二年改司庾大夫咸亨复天宝为司储郎中至徳复
　　传记唐毕𫍯为仓部郎中事要家势人以仓驾二曹为辱𫍯沛然如处美官无言宰相知之迁职方郎中兼侍御史〈职林〉掌天下储库出纳租税禄粮仓廪之事〈六典〉集出纳必吝有司之常贰上下之价则茫昧者受敝杂苦良之货则豪右者受赢惟一惟公乃罔不同惟平惟实乃罔不吉〈元微之〉参掌国之仓场储积及其给受之事〈同上〉
　　本朝仓部判司事一人以无职事充凡仓庾受纳租税出给廪禄之事皆归三司而别置提㸃仓场官以督察本司〈续㑹要〉初除韩正彦焉〈职略〉建炎三年诏罢司农寺本寺诸仓场事务隶仓部绍兴三年复旧〈中兴㑹要〉岁漕东南粟六百万石以实中都兹用命汝以廪人之职惟当于㑹计则无旷尔官〈曲阜制〉



　　记纂渊海卷二十七

　钦定四库全书
　　记纂渊海卷二十八　　　宋　潘自牧　撰职官部
　　礼部
　　经典朕三礼　汝作秩宗〈并书〉大宗伯之职掌建邦天神人鬼地祇之礼以佐王保邦国〈周礼〉
　　史汉成帝置尚书五人其四曰客曹主外国夷狄事后汉尚书吏部兼掌齐祀亦其职分魏尚书有祠部曹及晋江左有祠部尚书掌庙祧之礼常与右仆射通职不常置以右仆射摄之历代皆与右仆射通职后周置春官卿又有礼部后改礼部为宗伯又春官之属有典命后改典命为大司礼俄改大司礼复为礼部谓之礼部大夫至隋置礼部尚书唐因之龙朔中改为司礼大常伯光宅中为春官尚书〈通志〉
　　传记祠部尚书领祠部仪曹二曹齐梁陈皆有祠部尚书后魏为仪曹尚书北齐祠部尚书统祠部主客虞部屯田起部五曹又有仪曹主吉凶礼制属殿中尚书后周置春官卿又有礼部而不言职事后改礼部为宗伯又春官之属有典命掌内外九族之差及玉帛衣服之令沙门道士之法总判祠部礼部膳部主客事〈通典〉韦受进位礼部尚书帝问所以振灾邀福者对曰宋景公以善言退法星三舎汉文除秘祝敕有司祭而不祈此二君皆受自至之福书美前史如失德以却灾媚神以求助神而有知且因以谴也时帝不徳故托以为讽〈白孔六帖〉集逮及贞观初尚书践台斗〈杜甫送王评事〉大舜委于伯夷分敕六卿成王任于彤伯建兹岁首寔曰春官惇叙九族之亲钦若五常之教天祀地郊之典率具宏纲朝日夕月之仪撮其机要〈张𬸦集〉居礼乐之司必资明备〈白孔六帖〉本朝礼部判部事二人以两制及带职朝官以上𠑽凡礼仪之事悉归于太常礼院而贡举之政领于知贡举本曹但掌制科举人补奏太庙社斋郎室长掌座都省集议百官谢贺表章诸司申举祥瑞出纳内外牌印之事而兼领贡院焉〈续㑹要〉元丰改制职掌如旧凡礼乐有所损益小事则同太常寺大事则集侍从或百官议定以闻若有事于南北郊明堂籍田禘祫太庙荐享景灵宫酌献陵园及行朝贡庆贺晏乐之礼则承诏举其仪物〈职官志〉
　　尚书
　　经宗伯掌礼典以和邦国以统百官以谐万民〈周礼〉史前期戒有司辨具即上册宝及封册礼命亦如之凡天下选士具注于籍至三岁贡举考验无冒滥乃听预试凡大礼生辰后妃亲王以下所推之恩公主下嫁宗室冠昏䘮葬之制及赐旌节章服冠帔旌表孝行之法例皆主行之大祥瑞则朔参官诣阁门表贺馀于岁终条奏其属有三曰祠部礼典医政道释祠庙之事隶焉曰主客蕃国朝贡及国信礼物之事隶焉曰膳部牲酒膳羞宴设给赐之事隶焉尚书主礼乐祭享贡举之政令而侍郎为之贰郎中员外郎参领之〈职官志〉时虽正名尚书犹未除人〈续要〉
　　传记后魏孝文征马圏留宋弁兼祠部尚书摄行兵事曰国之大事惟祀与戎故令卿摄二曹〈大全〉唐陈叔达初建成元吉疾害太宗阴行譛毁髙祖惑其言将有贬责叔达固諌乃止太宗时拜礼部尚书劳之曰武徳间公有谠言故以报卿〈唐书〉李刚字文纪仕隋官不进筮之得鼎卦筮人曰君当为卿辅代易乃如志至唐终礼部尚书〈唐书〉
　　集擢登宗伯之曹上应文昌之位〈类要〉典礼之于有司非人莫济秩宗之于省户其选则髙〈同上〉俎豆之议著为典常笺奏之文𫝊为口实秩清任重时儒所贵不次之位也〈上官均制〉
　　本朝礼部掌国之礼乐祭祀朝㑹燕享学校贡举之政令祭之名有三天神曰祀地祇曰祭宗庙曰享又有大祀中祀小祀之别币玉牲牢器服各从其等凡雅乐以六律六同合阴阳之声为乐律金石丝竹匏土革木为乐器宫架八佾特架六佾分武文先后之序为乐舞其所定仪注以旧章参考其当否上尚书省册宝及封册命礼亦如之〈宋史〉
　　侍郎
　　经小宗伯之职掌建国之神位〈周礼〉
　　史炀帝初置礼部侍郎唐因之龙朔中为司礼少常伯掌䇿试贡举及斋郎𢎞崇国子生等事旧制考功员外郎典贡举开元中李昻为进士李权所诋朝议以考功位轻不足以临多士次年遂以礼部尚书掌焉〈唐史〉唐柳璟字徳辉为礼部侍郎为人寛信好接士称人长游其门者他日皆显于世〈唐书〉贺知章从太常少卿迁礼部侍郎兼授学士宰臣源侍中曰学士侍郎孰为美燕公曰侍郎自唐以来为衣冠之华选履历清要望实具美者居之然终是具员之吏学士者蕴扬 --（‘昜’上‘旦’之‘日’与‘一’相连）班之词彩兼游夏之文学始可处之无愧二美之中此为愈也〈大全〉
　　传记礼部侍郎周之春官小宗伯也〈六典〉唐龙朔中改为司礼咸亨复旧〈六典〉范质年二十举进士时翰林学士和凝权知贡举凝平生以宰辅自期登第姓名在十三及览质文卷知非常人亦以质为第十三人场屋间谓之𫝊衣钵言若禅宗之相𫝊授也其后凝既登庸不十年质亦大拜〈大全〉
　　集贰宗伯之掌礼典诸侯之贡士〈职类〉可使典礼以和神人可使考文以第俊秀〈韦贯之制〉岂惟神人之和兼举孝秀之目〈职类〉一时文柄举属公〈杨大法撰行状〉典郊祀之礼献贤能之书〈韦贯之〉
　　本朝刘正夫除礼部侍郎彗见求直言正夫条奏时政十馀事大略重名器轻赋敛戢干戈节赐予选人材惜民力鉴祖宗成宪谨持盈守成之道徽宗嘉纳之〈东都事略〉侍郎奏中严外辨同省牲及亲视馔腥熟之节祼受瓉奉盘岁祀昊天上帝祭皇地祇与尚书迭为亚献祭大社大稷神州地祇则迭为初献祀九宫贵神五帝感生帝朝日夕月蜡祭东西方亦如之绍兴七年礼部置侍郎二员隆兴元年诏除尚书不常置外礼部侍郎置一员〈宋史〉
　　郎中
　　史隋礼部曹置侍郎一人炀帝除侍字文考仪曹唐因之武徳初改为礼部郎中龙朔二年改为司礼大夫咸亨初复旧其后曹名或改而官号不易掌礼乐学校仪式制度衣冠符印表疏册命祥瑞铺舎丧葬赠赙及宫人等〈通志〉孔易为齐尚书仪曹郎屡箴阙礼多见信纳上谓王俭曰孔易真所谓仪曹也〈南史齐书〉梁武帝问徐勉求一有学艺解朝仪者为尚书仪曹郎勉曰孔休源识见清通详练故事帝即日除仪曹郎每建议访问前事休源即以所通记随机断决曽无疑滞吏部任昉常谓之孔独诵〈梁书〉
　　传记郎中一人周官春官四师下大夫亦颇同今任魏尚书有仪曹郎掌凶礼制历代多有例在吏部郎中篇〈通志〉刘杳博综群书为仪曹郎仆射徐勉以台阁大仪専委杳焉〈梁书〉李翺为礼部郎中性峭鲠论议无所属见宰相李逢吉面斥其过失〈唐书〉唐薛稷字嗣道为礼部郎中以辞章自名〈同上〉
　　集南宫舎人士林髙选〈上官均制〉太㣲之星郎位甚近宗伯之属礼为司清〈谢表〉赐笔礼闱进席天台之属〈张贾制〉仪曹之任实藉文雄郎吏之选必资时秀〈唐制〉容台是则仙闼咸推〈彭景真制〉
　　本朝元丰郎中参领礼乐祭祀朝㑹宴享学校贡举之事有所损益则审订以次咨决凡庆㑹若谢掌撰表文与祠部主客膳部并列为四建炎三年并省郎曹礼部领主客祠部领膳部隆兴元年复诏礼部祠部一员兼领自是并行四司之事矣通置吏五十四人〈通志〉礼部元丰官制行谓之名表郎官别有印曰名表郎印〈石林燕语〉
　　员外郎
　　史礼部员外郎讲议制度损益仪物审覆有司所上之状而质于尚书省〈大全〉大朝㑹则尚书奏藩国贡物庆贺若谢则员外郎分撰表文〈同上〉唐李班为殿中侍御史宰相韦处厚曰清庙之器岂撃搏才乎除礼部员外郎〈唐书〉崔澹举止秀峙谓玉而冠者为礼部员外郎当时士夫以流品相尚推名徳者为之首〈唐书〉刘禹锡柳文序子厚以文章称首入为尚书礼部员外郎〈㑹要〉柳子厚文章卓伟〈续要〉
　　传记唐韦叔夏授礼部员外郎则天将享明堂受制与当时大儒撰定仪注众咸推服之〈职略〉刘禹锡为礼部员外郎方与日者从容段文昌入谒既去日者谓禹锡曰员外须待十年之后此客入相方转正曹郎耳自是禹锡失意连受外官十馀年文昌入相方除禹锡礼部郎中〈录异记〉
　　集仙步徐徐整羽衣小仪澄澹转中仪桦飘红烬趋朝路兰纵清香宿省时彩笔烟云供不足纶闱鸾鳯讶来迟自怜孤宦谁相念祷祝空吟一首诗〈郑谷诗〉惟此礼部公寒泉甃旧井滴此乆羸瓶召还汲脩绠〈山谷诗〉
　　本朝礼部员外郎领礼乐祭祀朝㑹宴享学校贡举之事并损益仪物审覆有司所上之状〈宋志〉汪大猷字仲加除礼部员外郎南宫名表一出士林称诵之〈大全〉
　　祠部郎中
　　史东晋而下逮于北齐皆有祠部郎后周春官府有典祠中大夫隋有祠部郎唐改为郎中龙朔中改为禋大夫后复故〈唐书〉徐邈为祠部上言南北郊及言明堂宗庙毁建言皆有证〈魏志〉后魏裴修兼祠部郎中每有疑议修撰斟酌咸有故事〈同上〉周舍博学精义理梁武帝召拜祠部郎中损益礼仪多自舍出〈梁书〉
　　传记唐开元十一年改祠部为职祠至德初复旧自天宝六载及至徳三年常置祠部使以他官为之晋改立太庙挚虞为祠部郎职其事〈职类〉许允之字之奇才应礼乐擢为祠部郎〈同上〉谢沈为祠部郎有史才〈职略〉
　　集祠部呼为冰㕔言其清且冷也〈因话录〉祭以事神人道之极也祠曹所领体莫重焉〈南丰除赵令铄制〉仰承宗庙懐祗䖍〈晋祠部嵇含台中宴㑹〉又随急诏朝天去〈陈后山送郑祠部〉
　　本朝祠部判司事一人以无职事朝官充凡祠祀享祭皆隶太常礼院而天文刻漏归于司天监本司但掌祠祭尽日休暇今受诸州僧尼道士女官童行之籍给剃度受戒文牒而已元丰改制郎中员外郎始实行本司事〈续㑹要〉陈古灵先生襄字述古判尚书祠部时译经僧法䕶遗表度十僧赵概奏列子庙三年度道士襄皆执奏不行〈神宗实录〉
　　兵部
　　经四曰夏官其属六十掌邦政〈周礼〉
　　史唐兵部尚书一人侍郎二人掌武选地图车马甲械之政其属有四一曰兵部二曰职方三曰驾部四曰库部凡将出征告庙授斧钺军不从令大将军専决还日具上其罪〈唐百官志〉
　　传记魏始置五兵尚书谓中兵外兵骑兵别兵都兵也晋太康分中外兵各为左右宋五兵唯领中兵外兵二曹〈通典〉大明省升明复置〈六典〉齐梁陈皆有之后魏为七兵北齐为五兵〈左右中兵左右外兵都兵凡五曹〉后周大司马其属有兵部中大夫小兵部下大夫隋之兵部统兵部职方驾部库部四曹唐因之龙朔改司戎咸亨复旧光宅改夏官神龙复故天宝改武部至徳复故〈通典〉掌天下兵卫武官选授之政令凡军师戍卒之籍山川要害之图厩牧甲仗之数〈六典〉
　　本朝兵部判部事一人凡兵籍武官军师卒戎之政令悉归于枢宻院其选授小者又归于二班本曹但掌三驾仪仗卤簿字图释奠武成王庙及武举事岁终以义勇弓箭手寨兵之数上于朝〈两朝志〉元丰惟民兵马政权隶枢宻院武官铨选并归吏部五年诏应縁义勇保甲事并隶枢宻院其馀民兵悉隶兵部〈续㑹要〉建炎三年并卫尉寺归兵部〈中兴㑹要〉
　　兵部尚书
　　经矧惟若畴圻父薄违　司马掌邦政统六师平邦国〈书〉祈父予王之爪牙〈诗〉乃立夏官司马使帅其属而掌邦政以佐王平邦国　大司马之职掌建邦之九法以佐王平邦国　以九伐之法正邦国〈周礼〉雎鸠氏司马也〈左传〉
　　史黄帝夏官为缙云〈史记〉姚崇三为宰相兼兵部尚书屯戍斥堠士马储械无不谙记　卢承庆检校兵部尚书知五品选辞曰选事在尚书臣掌之为出位帝曰朕信卿卿何不自信　李辅国为兵部尚书南省视事使武士戎装夹道　王起为兵部尚书文宗数访逮时政起因积雨愿寛逐臣　李懐逺除兵部尚书虽乆居荣位而弥尚简率常乘款段马左仆射豆卢钦望曰何不买骏马乘之答曰此马幸免惊蹶何暇别求　朱崔为兵部尚书自得岐路必当大用封川多方沮之〈唐书〉
　　传记兵部尚书周官夏官卿也魏置五兵尚书后魏置七兵尚书周置大司马卿隋改兵部尚书唐龙朔改司戎太常伯咸亨复光宅改夏官尚书神龙复天宝改武部尚书至徳复〈六典〉大司马者武官也大总武事训马为武者取其健行　成王时毕公为三公兼领司马之职〈释名〉黄帝坐𤣥扈之楼上与大司马容光临观鳯凰之至宋司马名司武〈类要〉晋号五兵周称九法〈记室新书〉
　　集缉熙九法董正六师〈孙逖授李林甫制〉恭守戎曹训齐武部简稽之务军国是殷〈许公集〉周之九法历代用焉故夏官之重事位乆虚〈钱翊授陆展制〉惟兹夏官实掌戎政〈白居易行柳公绰制〉卿长夏官〈李宗闵制〉
　　本朝尚书掌武举地图车辇甲械之政令而侍郎为之贰凡军民以民籍统隶者阅习按试选募迁补〈续㑹要〉文昌七兵之秩　夏官掌武超进崇资〈杨亿代表〉掌国五兵叨进中台之秩〈欧公表〉中台政事所出兵部司马之任　夏官古卿〈南丰拟制〉武选隶于天官兵部摠于枢辅故司马之职独省文书〈东坡表〉周礼命卿司马掌国征之事〈笺表类〉
　　兵部侍郎
　　经小司马之职〈周礼〉
　　史唐太宗以杨𢎞礼有文武材擢为兵部侍郎入参机务出统众攻战太宗曰越公儿郎故有家风矣　杨𢎞武为司戎少常伯髙宗尝诮曰尔在戎司授官多非其材𢎞武曰臣妻刚悍此其所属不敢违以讽帝用后言帝笑不罪　蒋伸为兵部侍郎宣宗每见必咨天下得失伸言比来爵赏稍易人日偷帝愕然曰偷则乱矣伸曰非遽乱但人有觊心乱由是生帝嗟叹未几拜相云〈唐书〉
　　传记隋置兵部侍郎唐因之龙朔为司戎少常伯光宅为夏官侍郎后复故〈职林〉旧制一员总章加一员〈通典〉周官夏官小司马中大夫也〈六典〉韩皋资质重厚有大臣器卢元辅端清介正能绍其祖奕〈职类〉崔湜为兵部侍郎父挹为礼部侍郎父子同为南省副贰〈互见礼侍类〉
　　集祈父之贰夏卿之亚〈张曲江集〉惟兹夏官实贰兵政简稽调补今方其时司马贰卿佐平邦国〈白集柳公绰制〉入亚六卿共行司马之法出膺九命俱受元戎之律〈伯乐川记〉
　　本朝六卿之亚皆髙选也而夏官实主武事还贰祈父用均尔劳　司戎亚卿〈曲阜除陈轩制〉夏卿之贰典干于七兵〈胡文恭行丁度制〉惟是夏卿之亚〈南丰集〉
　　兵部郎中
　　史兵部郎中二员一员掌判帐及天下武官之阶品卫府之名数一员掌判簿以总军戎差遣之名数〈唐志〉魏徴荐杜正伦擢兵部员外郎太宗劳之曰朕举贤者非朕独私以能益百姓也　裴光庭转兵部郎中在职公务修整众所叹服　姚崇为夏官郎中契丹扰河北兵檄丛进崇剖决如流张嘉贞为兵部员外郎时功状盈几郎吏不能决嘉贞为详处不阅旬廷无稽牒　卢奕所历有称〈唐书〉
　　传记魏五兵晋七兵皆置郎中隋初为兵部侍郎炀帝除侍字又改兵曹郎唐武徳改兵部郎中龙朔改司戎大夫咸亨光宅神龙随曹改复〈通典及六典〉周大司马属官军司马下大夫之任也〈职林〉掌武职勲官三衙及兵士簿书朝集禄赐假告差发武职告身之事〈职员令〉
　　集既忝夏官之属　夏官之剧既参戎事之殷　擢受五兵之部　司武之属重于文昌〈元和制诰〉兵部郎中二员一在侍从不居外省〈元㣲之行杨嗣复制〉
　　本朝本曹所治之事郎中员外郎参掌之〈续㑹要〉七兵之曹郎吏之选甚宠〈南丰潘良器制〉姑宠七兵之秩用服一台之华〈胡文恭吕公弼制〉外兵之员〈郭辅制〉夏卿首曹中台妙选〈张朂制〉往践五兵之属〈公是行周思永制〉夏卿之属〈陈希亮制〉
　　职方郎中〈附员外郎〉
　　经职方氏掌天下之图以掌天下之地乃辨九州之国使同贯利〈周礼〉
　　史职方郎中员外郎掌地图城隍镇戍烽𠉀防人道路之逺近及四夷归化之事〈唐书〉
　　传记隋开皇置职方侍郎炀帝去侍字唐加中字龙朔改司城大夫咸亨复　隋开皇置职方员外郎炀帝改承务郎唐复旧龙朔咸亨随曹改复〈六典〉
　　本朝职方掌受诸州图及图经〈㑹要〉建炎三年以兵部郎兼职方〈题名〉
　　驾部郎中〈附员外郎〉
　　经夏官舆司马〈周礼〉
　　史隋辛公义为驾部郎勾检马牧所获十馀万疋帝嘉曰唯我公义奉国竭忠〈隋书〉毕𫍯为驾部员外郎故事以仓驾二部为辱𫍯沛然如处美官〈互见仓部类〉崔元亮为驾部员外郎清谨介特澹如也〈隋书〉
　　传记周夏官之属有舆司马校人牧师巾车皆驾部之本也魏晋尚书有驾部郎宋属左民尚书齐北魏与北齐并曰驾部郎中隋曰侍郎属兵部炀帝除侍字唐武徳加中字龙朔改司舆大夫咸亨复天宝改司驾至徳复〈通典〉中行刑户不博前行驾库〈国史补〉
　　集从容管剧每识通而理当〈常衮制〉惟有南宫老驾兄〈白居易诗〉
　　本朝驾部判司事一人舆辇车乘隶于太仆传驿给受一出于枢宻院厩牧之政总于群牧司本司无所掌元丰改制郎中员外郎始实行本司事参掌舆辇车马驿置厩牧之事大礼则戒有司具五辂〈续㑹要〉建炎并太仆寺归驾库〈中兴㑹要〉舆马辇乘之奉邮驿牧圉之治中台要务主以郎官〈南丰拟制〉擢司舆马之政〈初寮除季伦制〉
　　库部郎中〈附员外郎〉
　　史库部郎中员外郎掌戎器卤簿仪仗　孔若思迁库部郎中持一石止水满于座右以示有止足之意〈唐书〉传记周礼夏官有司甲胄弓矢今库部郎中之任也魏始置库部郎晋以后有郎中隋初为库部侍郎炀帝去侍字唐武徳加中字龙朔改司库大夫咸亨复　周礼夏官有司兵后周有小武藏大夫盖员外郎之任也隋开皇置炀帝为承务郎唐为库部员外郎龙朔以来随曹改复〈六典〉
　　本朝驾库二部皆无所掌　建炎三年以驾部兼库部〈㑹要〉甲胄弓矢之器乘舆卤簿之式武藏之任郎选甚髙〈南丰集〉
　　刑部
　　经五曰秋官其属六十掌邦刑〈周礼〉
　　史刑部尚书一人侍郎二人掌律令刑法之政徒隶校覆谳禁之事其属有四一曰刑部二曰都官三曰比部四曰司门〈唐志〉
　　传记汉成帝尚书初置二千石曹主郡国二千石又置三公曹主㫁狱光武改三公曹主岁尽考课诸州郡政二千石曹掌中都官水火盗贼辞讼罪法亦谓之贼曹重于诸曹魏置尚书都官郎佐督军事晋以三公尚书掌刑狱宋三公比部主刑法又置都官尚书主军事刑狱隋开皇改都官为刑部统都官刑部比部司门四曹唐因之龙朔改司刑咸亨复武后改秋官神龙复天宝改宪部至徳复〈职林〉
　　本朝刑部判部事二人淳化以刑部覆大辟案増置审刑院凡四方以具狱来上则谳于审刑院大中祥符置纠察在京刑狱司元丰并并归刑部五年官制行刑部始得専其官〈续㑹要〉
　　刑部尚书
　　经司冦苏公式敬尔由狱以长我王国〈书立政〉司冦掌邦政诘奸慝刑暴乱〈周官〉乃立秋官司冦使帅其属而掌邦禁以佐王刑邦国　大司冦之职掌建邦之三典以佐王刑邦国诘四方〈周礼〉司冦正刑明辟以聴狱讼聴之于棘木之下以狱之成告于王　大司冦以其成从质于天子〈记王制〉莒太子仆来奔季文子使司冦出诸境　子为司冦将盗是务去　爽鸠氏司冦也〈左传〉
　　史黄帝秋官为白云〈史记〉羊侃为都官尚书宦者张僧𦙍𠉀侃侃曰我床非阉人所坐竟不前之时论美其贞正〈梁书〉刘祥道迁司刑太常伯每覆大狱必歔欷累叹奏决之日为之不食　李适之拜刑部尚书夜则宴赏昼决公务庭无留事　崔祐甫为刑书帝欲相之问曰牛仙客可与语卿尝见否曰未也他日又问对如初帝乃不用赞曰严挺之拒宰相不肯见李林甫崔祐甫违诏不屈牛仙客信刚者乎二人坐是皆不得相彼亦各申其志也　颜真卿为检校刑书元载请百官凡欲论事必先白长官长官白宰相然后闻奏真卿上疏曰天宝后李林甫威权日盛群臣不先咨宰相辄奏事不过托以他故中伤独不敢明约百司令先白宰相如今日之事旷古未有陛下不早觉悟渐成孤立矣其激切如此于是中人争冩内本布于外　屈突通为刑书自以不习文故辞改工部〈唐书〉
　　传记刑部尚书周礼之秋官卿也晋依汉置三公尚书宋始置都官尚书皆掌刑狱齐以后皆置后周置大司冦卿隋初曰都官尚书开皇改刑部尚书唐因之龙朔改司刑太常伯咸亨复光宅改秋官尚书神龙复天宝改司宪至徳复〈六典〉总制刑部比司事〈职员令〉掌其三典诘彼四方〈记室新书〉
　　集弼我五教掌兹三典〈常衮制〉秋卿恤刑事无枉挠　绍蔽芾于讴谣尽侀成于法理〈杜审权制〉超司秋典〈颜鲁公集〉国之二柄在徳与刑邦之三典惟清与慎大舜有钦恤之言穆王有哀矜之教爽鸠之为司冦务在择人皋陶之作士师期于致理〈张𬸦集〉
　　本朝尚书掌天下刑狱之政令而侍郎郎中员外郎分治其事　设官八刀职以司臬事〈题名〉望峻天台仍忝刑官之重〈欧阳谢表〉秋官古卿　中台八座典司邦禁〈南丰拟制〉淑问之臣掌秋官〈曲阜〉西火清曹　丹笔平刑爰副一人之钦恤〈笺表类〉
　　刑部侍郎
　　经小司冦之职掌外朝之政以致万民而询焉〈周礼〉史刑部侍郎阙唐太宗令执政妙择其人奏皆不可曰朕得其人矣往者李道裕议张亮反形未具此言当矣遂授之　狄仁杰荐张柬之宰相材召为洛州司马仁杰曰臣荐宰相而为司马非用也乃授司刑少卿迁秋官侍郎　韩愈为刑侍宪宗遣使迎佛骨入禁中愈上表谏　王播转刑侍精于法律法寺议谳科条繁杂播备举格条置之座右凡有详决疾速如神僚属叹服刘瑑转刑侍选制敕可用者议其轻重成一家书号大中统类奏行之〈唐书〉
　　传记隋炀帝置刑部侍郎唐因之龙朔改为司刑少常伯光宅为秋官侍郎天宝为宪部侍郎掌律令刑名覆案大理及诸州应奏之事〈通典及六典〉周之秋官小司冦中大夫也〈六典〉唐有大狱即命御史中丞刑部侍郎大理卿充谓之大三司使　宝历初宣中书以諌议大夫刘栖楚为刑侍丞宣郎授自此始　秋卿之贰〈类要〉佐平邦宪〈职林〉
　　集俾践白云之司〈裴敦复制〉当宣室受谳之际思满堂饮酒之言　予曰罪尔勿罪予曰寛尔勿寛〈李从诲制〉擢亚秋官〈韩文〉贰于刑谳〈刘瑑制〉
　　本朝〈沿革详见前刑部类〉吕公孺元祐初为刑侍原庙亡珠系治甚乆公孺言殿中主者不一前后代者未尝以服御相授且讳日宫嫔往还如织岂可指意吏卒狱虽具顾非圣裁不可上深以为然〈国史本传〉秩贰秋官　参执邦典〈南丰拟制〉秋官亚卿〈曲阜〉峻贰秋卿〈胡文恭〉
　　刑部郎中〈附员外郎〉
　　史郎中员外郎掌律法按覆大理及天下奏谳为尚书侍郎之贰　令狐峘大历中为刑部员外郎上疏諌山陵事诏答曰古之遗直何以加焉　杜景佺为员外郎守法不挠〈唐书〉
　　传记晋宋齐并以三公郎曹掌刑狱置郎中一人隋初省三公曹置形部曹侍郎一人炀帝除侍字又改宪部郎唐因之武徳改郎中龙朔改司刑大夫咸亨光宅神龙并随曹改复〈六典及通典〉周礼有士师下大夫盖郎中之任〈六典〉魏有定科郎晋贾充定律令以裴楷为之〈职类〉唐有大狱以刑部员外郎御史大夫理寺官为之以决疑谓之小三司使〈职林〉杜牧顷于宰执求小仪又求小秋不遂〈尚书故实〉秋官之属〈职略〉中行刑户不博前行驾部〈国史补〉集亟则失情缓则留狱深则碍恕纵则生奸惟是四者持刑之难〈元稹行冯宿制〉自居殿中能察非法连鞫庶狱多叶平允加以温敏静专可当是选一岁之狱决在秋冬今方其时宜敬乃职〈白集王镒制〉书曰庶狱庶事予罔敢知此乃周文王之政以理天下也惟狱惟事㑹于南宫求郎之难岂敢轻易今者各有所授皆为清秩〈杜牧制〉刑官属郎　守法争兢不阿〈韩文〉
　　本朝至道初张昱为刑部员外郎西川安抚奏授昱知雅州上以省郎之重不欲换他职故进秩加赐令服而遣　刑者所以助治圣人尤谨中台参综郎选甚髙〈南丰除韩晋卿制〉宜正秋台之聨进丞郎之务〈胡文恭寥询制〉丹笔议刑国纲作重白云司职人命是悬〈笺表类〉
　　都官郎中〈附员外郎〉
　　经司隶掌五隶之法〈周礼〉
　　史都官郎中员外郎掌俘隶簿录给衣粮医药而理其诉冤　韦温奏曰国朝以来都官最为清选不可以赏能吏〈唐书〉
　　传记汉置司隶校尉其属有都官从事一人掌中都官不法因以名官后汉又改二千石曹掌中都官水火贼盗魏晋宋齐都官郎中并掌京师非为得失事〈非今都官之任〉后周置司隶掌诸奴男女男子入于罪隶女子入于舂饎之事〈此今都官之任〉隋都官侍郎犹掌非违得失开皇改都官尚书曰刑部其都官郎曹遂改掌簿录配没官私奴婢唐因之武徳加中字龙朔改司仆大夫咸亨复故〈六典〉裴秀奏事曰都曹二千石曹司国宪内掌京畿诘奸聴讼外总邉境〈类要〉嵇含笺曰今都官中兵三曹郎昼督征战夜还治事　省中司都官屯田虞部主客皆闲简无事谚曰司门都官屯田水部入省不数〈南部新书〉后行祠屯不博中行都门〈国史补〉
　　集故薛尚书能李员外频尝郎都官皆一时骚雅宗师都官之曹振盛于此余早年请益实受深知今忝此官复是正秩〈郑谷自序〉十伦创制舆台之号肇兴百隶裁䂓僮仆之名斯著苍头卑贱匪子宻之封侯㸃面轻㣲殊季圭之贵胄〈张𬸦集〉
　　本朝都官判司事一人无所掌元丰改制郎中员外郎始实行本司事参掌徙流配隶及吏籍之事〈续㑹要〉列四案〈军六将案吏籍案配籍案知杂案〉郑谷诗名盛于唐末号灵台编世但称郑都官诗梅圣俞官至都官刘原父戏之曰圣俞官止此昔有郑都官今有梅都官〈诗话〉命尔司仆〈曲阜〉擢之秋聨典我隶士〈胡文恭行刘𣏌制〉进秋台者以都隶为峻〈张士奕等制〉司隶秋联〈彭思永制〉
　　比部郎中
　　史何损奏许都之贼魏明奇之擢为比部郎〈魏书〉唐徳宗知武元衡才名召授比部员外郎　裴延龄奏京兆府妄破用钱谷请令比部勾覆〈唐书〉
　　传记魏尚书有比部曹晋因之宋比部主法制齐梁陈皆有北齐掌诏书律令勾检等事后周曰计部中大夫隋为比部侍郎炀帝除侍字唐加中字龙朔改司计大夫咸亨复天宝改司计至徳复掌内外诸司公廨及公私债负徒役工程𧷢物帐及勾用度物〈通典〉比部得廊下食以饮从者号壮盘〈国史补〉杜牧顷于宰执求小仪小秋皆不遂尝梦人谓曰辞春不及秋昆脚与皆头后果得比部员外〈尚书故实〉
　　集郎于㑹司〈柳文〉位膺列宿职在勾司〈张𬸦集〉蕴籍为郎乆魁梧秉哲尊词华倾后辈风雅蔼孤骞〈杜诗〉
　　本朝比部判司事一人无所掌〈两朝志〉自治平至熙寜初凡四年而未勾考帐已逾十有二万钱帛刍粟亏损不可胜数遂置提举帐司领之元丰官制行釐其事归比部郎中员外郎始实行本司事〈四朝志〉列五案〈勾案覆磨勘案理欠案凭由案知杂案〉比部掌勾稽天下文簿周官宰夫所谓乘其财用之出入也〈续㑹要〉内外经费之任总于勾考之司〈南丰拟制〉惟是㑹计勾考之事命汝聴之〈曲阜吴景渊制〉稍升比计之曹〈胡文恭行吴伸制〉比勾剧曹〈陈象之制〉进司计于中台〈窦平制〉
　　司门郎中〈附员外郎〉
　　经司门掌授管键以启闭国门〈周礼〉
　　史郎中员外郎掌门关出入之籍及阑遗之物〈唐书〉传记周礼大司徒属官有司门下大夫后周依周官隋开皇置司门侍郎炀帝去侍字唐加中字龙朔改司门大夫咸亨复　周礼有司门上士后周有小司门上士隋置员外郎炀帝改承务郎唐武徳复故〈六典〉掌门籍关栈及道路所阑遗物之事〈职员令〉
　　工部
　　经六曰冬官其属六十掌邦事〈周礼〉
　　史唐工部尚书一人侍郎二人掌山泽屯田工匠诸司之事其属有四一曰工部二曰屯田三曰虞部四曰水部〈唐书〉
　　传记汉成帝尚书有民曹主凡吏民上书光武改民曹主缮修功作盐池园苑晋宋有起部每营宗庙宫室则惟置之北齐起部亦掌工造属祠部后周有冬官大司空卿掌五材九范之法其属有工部中大夫掌百工之籍而理其禁令至隋乃有工部尚书唐因之龙朔改为司平咸亨复武后改为冬官神龙复总判工部屯田虞部水部事〈通典〉
　　本朝工部判部事一人凡城池土木工役程式皆隶三司修造案本曹无所掌元丰官制行掌百工山泽沟洫屯田之政令〈续㑹要〉绍兴三年并少府监归工部以文思院属焉〈中兴㑹要〉盖缮修兴造程众艺𩛙五材国家之务不可以不属之其人今中台起曹实践其任矧屯田虞衡平水之职莫不隶焉〈笺表类〉
　　工部尚书
　　经舜曰咨四岳有能奋庸熙帝之载使宅百揆亮采惠畴佥曰伯禹作司空　帝曰畴若予工佥曰垂哉帝曰俞咨垂汝共工　宏父定辟　司空掌邦土居四民时地利〈书〉国有六职百工与居一焉　审曲面势以饬五材以辨民器谓之百工〈周礼〉鸤鸠氏司空也　五雉为五工正〈左传〉
　　史黄帝冬官为墨云〈史记〉长孙平为工部尚书名为称职〈隋书〉唐阎立本代兄立徳为工部尚书兄弟相代为八座时人荣之　郑善果为工部尚书正身奉法甚著荣绩子休烈为工部尚书不治产业乐贤下善推毂士甚
　　众　李大亮为工部尚书惟忠谨外若不能言而内刚烈不可干非其义〈唐书〉
　　传记工部尚书周之冬官卿也后周置大司空卿隋开皇始置工部尚书唐龙朔改司平太常伯光宅改冬官尚书〈六典〉司空事官掌监百官者也〈类要〉五材是宜百工惟叙城郭都邑合其规士农工商得其所〈记室新书〉
　　集冬卿命职汝往钦哉　掌我邦工谨兹艺事　程品之重有若百工号令之先尤难六职〈唐制〉尚书汉公卿也言动可否属人耳目固不专于率四属程百工修位于冬官而已〈白集韦贯之制〉平百官之上书饬五材以辨器非国之髦硕详于典制则不可以综事训工建明理本也〈常集〉位当𤣥武之官职在司空之任虞舜之代伯禹统其班周成之朝毛公处其地〈张𬸦集〉
　　本朝〈沿革详见前工部类〉冬卿常伯〈杨亿代表〉中台起曹　训匠建事〈南丰拟制〉
　　工部侍郎
　　史帝问苏颋有工部侍郎得中书侍郎者乎对曰陛下任贤惟所命何资之计　李栖筠为工部侍郎魁然有宰相望〈唐书〉
　　传记隋炀帝改置工部侍郎唐因之龙朔改司平少常伯咸亨复〈通典〉光宅神龙并随曹改复　周之冬官小司空中大夫也〈六典〉
　　集百工惟时命汝典制〈常衮制〉起曹书殿兼而委之〈白集工侍兼集贤殿制〉
　　本朝〈沿革详见前工部类〉共工之贰　饬五材程匠事冬官宠列俾介厥司〈南丰拟制〉冬卿之贰〈公是行崔峄制〉冬官之贰方此得人畴若予工汝为已试〈曲阜郭知章制〉擢贰事官〈蔡延庆制〉畴若予工汝往为允纪纲缮修之次杜塞淫巧之作〈曲阜〉
　　工部郎中〈附员外郎〉
　　史起部郎不常置〈宋书〉掌城池土木之工役程式　蒋系迁工部员外郎又迁郎中兼史职宰相宋申锡为北军罗织罪在不测系与谏官崔元亮泣谏玉阶之下申锡方减死时论称之〈唐书〉
　　传记晋宋齐皆有起部郎中梁陈改置起部侍郎隋初为工部侍郎炀帝除侍字改起部唐武徳改工部郎中龙朔改司平大夫咸亨复光宅神龙并随曹改复　周礼司空属官下大夫即郎中之任也〈六典〉掌兴造工匠诸公廨舎宇五行纸笔之事〈职员令〉开元以后位卑名著者杜工部〈国史补〉
　　集不才名位晩敢恨省郎迟〈杜诗〉
　　本朝宫室城隍程匠度材之事郎于起部其选甚髙〈南丰范子奇制〉中台起曹郎选尤重〈曲阜制〉郎吏令之髙选工官号为剧曹〈张元方制〉冬卿之属〈公是行李徽之制〉
　　屯田郎中〈附员外郎〉
　　史隋初屯田郎兼掌仪式〈隋书〉
　　传记汉尚书郎四人其一主户口垦田盖屯田之始也魏有丰部郎曹晋始置屯田郎中东晋宋齐并左民郎中兼知屯田事陈隋并为侍郎炀帝曰屯田郎唐龙朔为司田大夫后复故掌天下屯田及在京文武职田诸司公廨田以品给焉〈职林〉后行祠屯不博中行都门〈国史补〉闲简无事八省不数〈详见前都官类〉
　　集出军西域我君谋之屯田北假我君获之〈燕集〉
　　本朝屯田判司事一人凡屯田之政隶三司本司无所掌元丰改制郎中员外郎始实行本司事〈两朝志〉参掌营屯田官庄塘泺学校职分之田及其租入〈四朝志〉元祐改入户部崇寜复〈续㑹志〉中兴间除〈题名〉率屯戍之兵服畎亩之事郎于中台统其政令〈南丰拟制〉台郎初拜以垦曹为任〈胡文恭行张靖制〉俾擢垦屯之曹〈张道制〉垦屯冬属〈刘述制〉
　　虞部郎中〈附员外郎〉
　　经帝曰畴若予上下草木鸟兽佥曰益哉帝曰俞咨益汝作朕虞〈书〉山虞掌山林之政令　泽虞掌国泽之政令〈周礼〉
　　史郎中员外郎掌京都衢哄苑囿山泽草木及百官蕃客时蔬薪炭供顿畋猎之事〈唐书〉
　　传记周礼有山虞泽虞盖虞部之职也魏始有虞部郎中晋因之宋齐省梁陈为侍郎隋炀帝去侍字唐加中字龙朔为司虞大夫咸亨复　虞部员外郎隋炀帝为承务郎唐复故龙朔咸亨随曹改复〈六典〉
　　本朝虞部无所掌〈㑹要〉蒐田以时泽梁有禁虞衡之守所以遂嘉生参化育〈南丰拟制〉
　　水部郎中
　　经川衡掌巡川泽之禁令〈周礼〉
　　史郎中员外郎掌津济船舻渠梁堤堰沟洫渔捕运漕碾硙之事〈唐书〉
　　传记后周冬官有司水中大夫隋文帝为水部侍郎炀帝去侍字唐加中字龙朔改司水大夫咸亨复　后周冬官有小司水上士则员外之任也隋置水部员外郎炀帝改承务郎唐复故龙朔咸亨随曹改复〈六典〉
　　集省中官最美无似水曹郎〈李馀庆〉
　　本朝水部无所掌〈㑹要〉
　　六部监门
　　本朝绍兴二年诏置六部监门官一员选陞朝文臣有才力人充仍令六部长贰奏差序位请给依寺监丞〈中兴㑹要〉掌司门钥之严〈胡文恭行吕性简制〉
　　六部架阁
　　本朝元丰有六曹架阁库〈续㑹要〉崇寜元年何执中请置库架阁命官莅之是时六曹皆建立〈本传〉大观三年罢内吏部令司封馀部六曹郎官管勾政和三年六曹依旧置管勾架阁库官宣和罢〈续㑹要〉绍兴三年立六部架阁库〈中兴题名〉十五年诏复置官吏户部各差一员礼兵部共一员刑工部共一员〈中兴㑹要〉旧制官库其司置于六部之内或遇其废则以郎省兼之否则以兼六部监门兼之迨于绍兴寺监簿正官俱复然后始置司于外一也旧制金耀门文书库多藏三司帐籍三司今版曹也自铨曹而下储藏帐籍之所未之闻焉其后置六部架阁官大抵成案留部二年然后畀而藏之又八年则入之金耀金耀无复曩日则悉藏于架阁库二也二者不同而至于诸曹二十四司之文书尽归储蓄以待有用则今犹昔也〈李异架阁文题名记〉其任以周司书汉掌故〈中兴题名〉








　　记纂渊海卷二十八
<子部,类书类,记纂渊海>

　钦定四库全书
　　记纂渊海卷二十九　　　宋　潘自牧　撰职官部
　　门下侍中
　　史门下省侍中二人正二品掌出纳帝命相礼仪凡国家之务与中书令参总而颛判省事〈百官志〉武徳元年改侍中曰纳言三年曰侍中龙朔六年改门下省曰东台侍中曰左相〈同上〉魏徴为侍中尚书省滞讼不法者诏徴平治徴素不习法但存大体处事以情人人悦服进郑国公〈六帖〉
　　传记晋嵇劭为侍中王师败百官皆奔惟劭不去被害于帝侧血湔御衣及定左右欲浣之帝曰此嵇侍中血令勿去也　晋吴郡陆仲元晋太尉玩曾孙也自玩至仲元四代为侍中时人方之金张二族也　张文瓘后拜侍中兼太子宾客职司奏议悉心纠驳帝故委之或时有疾他宰相奏事帝必问与文瓘议未若不者曰往共筹之或曰已议则皆报可〈并本传〉
　　集貂蝉之贵金貂之宠入侍帝帷出负国玺
　　本朝制侍中掌佐天子大政审中外出纳之事自建隆至熙寜拜侍中才五人虽有他官兼领而实不任其事官制行以左仆射兼以下侍郎行侍中职则置侍郎以佐之〈通考〉
　　侍郎
　　史门下侍郎二人正三品掌侍中之职〈百官志〉龙朔二年改黄门侍郎曰东台侍郎武后垂拱元年曰鸾台侍郎天宝元年曰门下侍郎〈同上〉崔元综长寿中迁鸾台侍郎勤于政事每在中书必束带至晩未尝休偃　张廷圭迁黄门侍郎御史蒋挺以监决杖刑稍轻朝堂杖之廷圭奏曰御史宪司清望耳目之官有犯当杀即杀当流即流不可决杖士可杀不可辱也议者以廷圭之言为是〈并旧史〉
　　传记汉成帝拜张禹少子于床下为黄门侍郎　魏夏侯𤣥为黄门侍郎与皇后弟毛曾同坐𤣥耻之明帝恨之左迁羽林监　张华为黄门侍郎博览图籍四海之内若指掌千门万户画地而成〈白六帖〉李义改黄门侍郎制敕不便辄驳正贵幸有求官者睿宗曰朕非有靳但李义不可故耳〈传〉
　　本朝制侍郎掌贰侍中之职省中外出纳之事元丰官制行以尚书左仆射兼复置门下侍郎一员以代叅知政事中兴后宰相罢兼复改门下侍郎为叅知政事
　　给事中
　　史给事黄门侍郎掌侍从左右关通中外及诸王朝见于殿中引王就坐汉书仪曰黄门属黄门令日暮入对青琐门拜名曰夕郎〈后百官志〉萧望之汉元帝诏曰望之傅朕八年厥功懋焉可赐爵关内侯给事中赞曰身为儒宗有辅佐之能近古社稷臣也〈汉史〉晋武帝诏燕王陈劭清正廉洁博通六籍宜在左右以敦儒训可给事中〈晋起居注〉
　　传记李渤拜给事中孤特自持不茍合于世人谓之沽直屡以言斥而婞直不少衰守节者尚之〈职林〉孔戣为给事中江西观察使李少和坐贬狱寝不下崔易简杀从父兄戣乃慷慨论正贬少和杀易简〈唐本传〉张元素迁给事中太宗诏发卒修洛阳宫元素上书谏之宋璟叹曰张公论事有回天之力可谓仁人之言其利溥哉〈本传〉李峤迁给事中时酷吏来俊臣构陷狄仁杰则天使峤与大理少卿李徳裕等覆其狱峤乃与徳裕等列其枉状由是忤㫖〈李峤传〉
　　集禁里疏钟官舎晩省中啼鸟吏人稀晨揺玉佩登金殿夕奉天书拜琐闱〈王维〉鸳鹭簪裾上龙尾蓬莱宫殿压鳌头夕郎夜直吟仙掖天乐和声下禁楼〈姚合和卢给事中〉琐闼昔年司制诰共嘉文藻类相如〈太宗赐杨亿〉
　　本朝淳化四年以右谏议大夫魏庠知制诰柴成务同知给事中事凡制敕有所不便宜准故事封驳九年诏停废知给事封驳公事自是始以封驳司隶银台〈㑹要〉向敏中张咏兼以枢宻直学士领之时并代都部署张永徳笞小校至死诏按其罪张咏封还诏书不从〈长编
　　左右散骑常侍〉
　　史秦置散骑又置中常侍后汉省散骑而中常侍改用宦者〈汉书〉孟达字子度自蜀降魏魏文帝善达之姿才容观以为散骑常侍　傅𤣥为散骑常侍与皇甫陶俱掌直谏华峤字叔骏加散骑常侍班同中书寺为内台中书散骑着作及历理音律天文数术两省文章门下撰集皆典常统之〈并本传〉
　　本朝散骑常侍不常置谏议起居司谏正言皆付两省班籍通谓之两省官〈续㑹要〉
　　〈左右〉谏议大夫
　　经保氏掌諌王恶〈周礼保氏〉师氏掌以媺诏王〈周礼师氏〉尔有嘉谋嘉猷则入告尔后〈书〉
　　史秦置谏大夫掌论议多至数十人汉武帝元狩中更置后汉増为谏议大夫〈后汉书〉前汉王褒益州刺史王襄奏褒有轶才乃徴褒既至诏褒作圣主得贤臣颂擢为諌大夫〈本传〉贡禹以明经洁行着闻元帝召为谏大夫虚己问以政事　刘向以行修饬擢为谏大夫元帝即位与萧望之同心辅政〈并同上〉盖寛饶对䇿髙第帝迁谏大夫数上疏谏后奏对事上以寛饶怨谤下其书谏议大夫郑昌愍伤寛饶忠直忧国上书讼寛饶罪曰臣以谏为名不敢不言〈汉史〉褚遂良迁谏议大夫兼知起居事帝尝怪舜造漆器禹雕其俎谏者十馀不止小物何必尔耶遂良曰雕琢害力农纂组伤女工奢侈之始危亡之渐也漆器不止必金为之金又不止必玉为之故谏者救其源及其横流则无复事矣帝咨美之〈唐史〉王圭太宗召为谏议大夫帝尝曰正主遇邪臣不可以致治正臣事邪主亦不可以致治唯君臣同徳则海内安朕虽不徳诸公数相谏正庶致天下于平圭乃进曰古者天子有诤臣七人谏不用则相继以死今陛下开圣徳收采刍言臣愿竭狂瞽〈同上〉
　　传记唐龙朔二年改谏议大夫为正谏大夫后又置谏议大夫开元以来废正谏大夫复谏议大夫贞元四年分为左右右隶中书元和元年敕左谏议大夫宜去左字其右谏议大夫四员〈续通典〉汉武帝因集置谏大夫皆名儒宿徳为之〈初学记〉陈陶拜谏议大夫灵帝时上疏言宦官云臣恨不列稷契伊周之徒而与龙逢比干为俦〈同上〉元和六年御史中丞窦易直奏谏议大夫至拾遗御史中丞至殿中侍御史兼为供奉官〈续通典〉唐文宗尝于便殿召柳公权论事切直忤㫖周墀为之惴栗公权词气益坚上徐谓之曰朕知舎人不合却作谏议以卿论事有诤臣之风今擢谏议大夫〈柳公权传〉魏郑公徴字元诚太宗拜谏议大夫日益亲厚或引至卧内访天下事公亦自以不世遇乃展尽底蕴无所隠凡三百馀奏无不剀切当帝心者〈职林〉
　　集谏省新登正直臣万方惊喜捧丝纶则知天子明如日肯放淮南髙卧人〈刘禹锡诗〉盛世千龄合宗工四海瞻徳望完圭角仪刑状陛廉〈王荆公诗〉耳目之官献纳之地　献可替否司谏尽忠当休明之代居言用之司　职司谏议朝夕论思出入讨论〈并白乐天〉
　　本朝真宗天禧元年诏两省置官六员不兼职务三年以李虚己为谏议大夫充职其后员阙不补天圣初上封者以为言诏以孔延鲁刘随并为右正言而谏大夫兼他职犹故也〈长编〉靖康元年诏台谏天子耳目之官宰执不当荐举当出亲擢立为定制〈续㑹要〉中兴之初因旧制设左右谏议大夫司谏正言属门下中书建炎二年诏谏议大夫下隶两省别置局于后省之侧许与两省官相见议事以登闻检鼓院专隶焉〈中兴㑹要〉庆历三年田况言谏诤之臣不得日奉朝请臣在谏院每闻一事皆诸处采问比及论列或至后时今若令谏官日奉朝请则可以日闻朝廷之事矣诏每日赴内朝〈㑹要〉数共工之罪不蔽尧聪辨垣平之诈益彰汉徳〈谏议大夫制〉
　　〈左右〉司谏
　　史韦温为补阙时宋申锡被诬温昌言曰丞相操履有所不宜斥乃奸人陷之吾等谏官岂避一时之雷霆而致贤君贤相𫎇过恶之名耶因率同列伏阁切争之〈唐书〉唐文宗以魏谟迁司谏尝言于宰相曰太宗得徴参裨阙失弼成圣政我今得谟于疑似之间必能极谏庶几处于无过之地命于状内备述谏疏激切诏中书为之辞也〈同上〉卢景亮迁右补阙朱泚反劝徳宗曰罪已不至则感人不深帝然之志意崒然与穆质同在谏诤地书数上鲠亮无所回〈同上〉
　　传记唐武后垂拱中置左右补阙左右拾遗二官以掌供奉讽谏开元以来尤为清选左属门下右属中书〈通典〉舒元褒疏遗补官秩虽卑乃陛下侍臣也〈续通典〉郑馀庆子浣为右补阙献疏切直馀庆入朝宪宗问曰卿之令子朕之直臣可更相加贺遂迁舎人〈通典〉李泌为相请罢置补阙拾遗徳宗虽不从亦不以授人故谏司唯韩章归登而已〈续通典〉
　　集献纳开东观君王问长卿皂雕寒始急天马老能行〈杜甫〉驷马归城阙双凫去海门还从清切禁再沐圣朝恩〈韩退之送李补阙〉吾君英睿相君贤其那寰区未晏然明日翠华春殿下不知何语可闻天〈诗集〉朕闻衮职有阙仲山甫补之盖所以节宣天子之嗜欲而弥缝其不至者也我国家设司谏署以神明其耳目凡在兹选实难其人〈杨汝士授右补阙敕〉避人焚谏草骑马欲鸡栖〈杜甫〉
　　本朝端拱元年改左右补阙为左右司谏左右拾遗为左右正言是时太宗欲令谏官修职故诏改其官诏曰补阙拾遗位居谏省荣践清华之列是为献纳之司朝廷之得失须论刑政之烦苛必举宜更旧号特立新名后亦有兼他官不供谏职者〈㑹要〉韩魏公为右司谏王沂公见公论事切直有本末喜谓公曰比年台谏官多畏避为自安计不则激发近名如君固不负所职谏官宜如此〈言行录〉江公望居司谏言君臣一体人君元首也左右大臣股肱也谏官御史耳目也股肱不力则百事隳耳目不明则四方塞一体病则元首为之不康是职也何可轻付哉〈同上〉
　　〈左右〉正言
　　史唐王仲舒拜左拾遗徳宗相裴延龄与阳城交章言不可受后入阁帝顾曰是岂王仲舒耶　唐刘栖楚为拾遗敬宗畋游坐朝晩栖楚出班以额叩墀苦谏〈并本传〉李邕少知名长安内史李峤等荐邕词髙行直堪为谏诤之官召拜右拾遗〈唐志〉唐柏耆志健而望髙急于立名谒裴度愿以一节掉舌下王承宗乃以左拾遗往承宗献徳隶二州以二子入质直擢拾遗由是声振一时〈本传〉传记拾遗立𦂳以其行立在北省之次献可替否也〈杂记〉唐通事舎人宣语多不知书至宣读辄失句读故用拾遗别句低声以助之谓把麻〈六典〉元和元年元稹为左拾遗稹性锋锐见事风生既居谏垣不欲碌碌自滞事无不言〈续通典〉唐左拾遗张方国每朝政有失便抗疏论精神昻然进不惧死明皇尝曰张方国忠贤人也〈通典〉唐宋璟劾张昌宗等反状武后不应李邕为拾遗立殿下大言曰璟所陈社稷大计陛下当聴后乃可璟奏〈李邕传〉白居易后对殿中论执强梗帝未喻辄进曰陛下误矣帝变色谓李绛曰是子我自拔擢乃敢尔〈本传〉
　　集聨步趋丹陛分曹限紫㣲晓随天仗入暮惹御香归圣朝无阙事自觉谏书稀〈岑参寄左省左拾遗〉初升諌署是真仙浪透桃花十五年〈郑谷贺韦拾遗〉判事有花皆可录谏书无草岂求名〈出南岳〉
　　本朝天禧二年左正言刘𤍞请今言事许升殿面对从之〈长编〉天禧元年始诏两省置谏官六员不兼他职考所言以为殿最首擢鲁宗道与刘𤍞为右正言先是谏官请须繇阁门进又罕得到者宗道请面论事而奏进遂为故事〈仁宗实录〉夏侯嘉正传尝使巴陵作洞庭赋太宗知其名召为左正言〈东都事略〉韩宪肃公绛除右正言时大臣佐佑时政务循故事公一日奏言政事当出圣㫁上曰屡有人言朕少㫁台谏官见有未便但言来不惮追改也〈言行录〉
　　起居郎
　　史唐郑朗为起居郎文宗谓宰臣曰云云时朗执笔螭头下宰臣退上谓朗曰适所议论卿记录未吾试观之朗曰臣执笔所记便名为史故事不可取观帝曰朕恐常时闲语不关理体垂诸将来切以为耻异日临朝庶几少改何妨一见以诫丑言朗遂进之　唐贞观有事泰山褚遂良为起居郎谏罢封禅之事〈并唐史〉郑仁表为起居郎文章俊拔自谓门第人物文章俱美尝曰天瑞有五色云人瑞有郑仁表〈唐本传〉
　　传记起居郎掌录天子之动作法度以修记事之史凡记事之制以事系日以日系月以月系时以时系年必时书其朔日甲乙以纪历数典礼文物以考制度迁拜恩赏以劝善诛伐黜免以惩恶季终则受之于国史焉〈唐六典〉
　　集含章复记言清秩称当年㸃笔非常笔朝天又近天〈郑谷寄张起居诗〉风神何蕴藉张绪正当年端简炉烟里濡毫御案邉〈郑谷寄韦起居〉
　　本朝初修起居郎而彭乘在迁中上指乘曰此老儒也雅有恬退名无以易之及召见谕曰卿先朝旧人乆补外未尝自言对曰臣生孤逺自谅其分敢过有所望耶上嘉之〈仁宗实录〉元丰蔡京起居郎其弟卞为右史兄弟并入侍立士林竦羡〈马文昌杂录〉
　　登闻鼓院
　　史古者朝有诽谤之木敢谏之鼓所以通治道而来谏者也〈汉书〉唐武后垂拱置肺石函神龙元年九重严邃非叫阍之可闻万邦遐旷因表疏而方达其有冤未申投匦〈唐太宗诏令申冤制〉唐太宗建登闻之鼓于时在朝无缺政四海无疲人不遗聴览其击登闻鼓者委金吾将军收进不得辄有伤损亦不须令人拥遮禁止其理匦使但任投匦人移表状于匦中依常进来不须留副本并妄有止遏〈唐太宗诏令百官言事诏〉
　　本朝国初曰司鼔以内臣掌之鼓在宣徳门南街北廊至道三年命太子中书王济勾当鼓司用朝臣勾当自此始景徳四年诏改为登闻鼓院掌诸上书而进之以达万人之情〈㑹要〉隶司正言〈续㑹要〉凡文武臣寮阁门无例通进文字并先经登闻鼓院进状未经鼓院者不得受接〈分纪〉建炎元年因旧置局于阙门之前三年专隶检院苏轼登闻鼓院英宗在藩闻轼名欲以唐故事召入
　　翰林宰相韩珂曰苏轼之才逺大之器天下之士莫不畏慕降伏皆欲其进用然不若朝廷培养而后用也及试之论复入三等得直史馆〈中兴㑹要〉景徳二年改鼓司为登闻鼓院即命周起溢安惠判院㑹十月赐近臣锦袍特预之〈仁宗实录〉
　　检院
　　经以肺石达穷民〈周礼〉
　　史大历十四年诏天下冤滞于朝堂受词推决尚未尽者聴挝登闻鼓〈通鉴〉田锡字表圣入判登闻检院因寿寜节献诗二十韵太宗和赐上东封书翌日命知制诰〈太宗实录〉
　　集献纳司存雨露邉地分清切任才贤舎人退食收封事宫女开函近御筵〈杜甫赠献纳使田舎人诗〉达下情于上天儆王言于有位〈唐文粹〉
　　本朝雍熙元年改匦为检景徳四年改为登闻检院命枢宻直学士张咏判隶谏议大夫掌受文武官及士民章奏表疏凡言朝政得失公私利害军期机宻陈其恩赏理雪冤滥及奇方异术皆受以通达凡进状者先鼓院若为所抑则诣检院淳化三年置理检校于乾元门之西北廊以知制诰钱若水领之复唐制也至道三年废天圣七年上因读唐史见匦函达下民冤枉之事乃谓左右曰天下九州之大岂无冤枉之人若至京师检院鼓院理雪者必是州县吏提㸃刑狱转运使不能理雪又若不为申理则赤子无告矣乃置匦函専命御史丞为理检使以分纪　中兴之初因旧制置局于阙门之前建炎三年専隶諌院〈中兴㑹要〉创治所于和寜移置居双阙之左〈中兴题名〉
　　官诰院
　　本朝国初于右掖门置院四司诰身案并集于此以备中书除改本司郎官各主其事淳化五年始専置官司于省内凡官诰各以本司诰身印之文臣用吏部武臣用兵部王公命妇用司封加勲用司勲掌文武官将校诰身及封赠官诰院提举一人以知制诰充判院一人以带职朝官充元丰五年行官制文武告身属吏部蕃官告属兵部封赠及命妇告属司封加勲并将校告属司勲官诰院四部告身案及隶人随事隶本部七年并司封司勲诰身案入吏部预书库收掌崇寜四年吏部専制造官诰局五年罢命尚书右选主管大观元年复置寻改为官诰院仍隶左右司三年复罢归吏部政和三年六月诏依旧置官诰院差官三员主管少府监铸印记吏部制造诰身案记为文中兴以来因仍不改王介甫用事议论素异还朝置之官诰院介甫欲变更科举上疑焉公议上上悟曰吾故疑此得轼议释然矣〈苏颍滨集东坡行状〉
　　审计院
　　本朝国朝以三司使总邦计司各有院以秉中外钱谷出入之政盖㑹计之府也淳化三年始用户部使樊知古奏剔其冗籍役别为院置官専领之以聴稍食之要贰置院之初特掌骑兵徒兵给受之数犹未及诸司也元丰三年合步骑两院为一遂以其一主诸司自宫禁朝廷下至斗食佐使凡赋禄者以式法审其名数而稽其辞名者唯郊赐给已乃审禄有疑予则诏以法凡四方之计籍上于大农则逆其㑹凡有司议调度㑹赋出则讽焉设员二曰左右聴分案六史八人〈题名〉旧为诸军诸司专勾建炎元年避髙宗御讳改诸军诸司审计司绍兴五年臣寮言臣切惟国家之赋禄以粮审为关键粮审之勘给以法令为承式〈中兴㑹要〉辛次膺监诸司审计司未尝登权要以参知政事孟庾被诏荐其才遂召对是日除驾部员外郎〈胡澹庵集〉
　　粮料院
　　本朝国朝仍旧制以三司大将军为督粮料使自开宝六年以著作佐郎陆光范充改用京官自此始太平兴国五年分诸司马军步军为三院八年以马军步军合为一院雍熙四年命供奉官陈处讳勾当诸司粮料供奉官曾祚勾当马步军粮料自后复分马部军为两院或以诸司使副分主之端拱二年复以京朝官主之〈四朝㑹要〉中兴以来行在有诸军诸司粮料院镇江建康有分差诸军粮料院鄂州有分差户部粮料院四川总所有分差户部鱼关粮料院分差利州户部粮料院〈中兴㑹要〉
　　文思院
　　本朝太平兴国三年置学造金银犀玉工巧之物金彩绘素妆钿之餙以供舆辇册宝法物及凡器服之用隶少府监熙寜三年诏文思院两界监官立定文臣一员武臣一员并朝廷选差其内侍勾当官并罢〈四朝㑹要〉绍兴三年诏少府监并归文思院其上下界监官从工部辟差工部言所辖文思院旧分上下界监官三员内一员文臣系京朝官上界造作金银珠玉下界造作铜铁竹木杂料欲依旧分为上下界从之隆兴三年诏并礼物局入文思院〈中兴㑹要〉
　　左藏库
　　经掌邦国之赋入辨其财用之物而执其总以贰官府都鄙之财入之数以逆邦国之赋用凡受财者受其贰令而书之〈周礼〉
　　传记内库曰御府〈后汉书〉更始至长安御府帑藏皆按堵如故〈东观汉记〉唐𤣥宗诏公卿百寮观左藏库货币山积唐徳宗琼林大盈库〈晏公类要〉
　　本朝左藏止一库置使领焉〈题名〉太平兴国三年分为二库淳化三年分置左右藏各二库四年废右并入左政和六年修建新库以东西库为名〈㑹要〉中兴因仍东西库各以文臣监武臣同监其东币帛之属在焉其西金银丝纩之属在焉绍兴二十七年诏户部于辖下丞簿内选一员兼充左藏库提辖官此提辖所由始也孝宗即位诏将御前桩管激赏库拨归左藏库以左藏南库为名〈中兴㑹要〉
　　进奏院
　　史唐藩镇皆置邸京师以大将主之谓之上都留后大历十二年改为上都知进奏院官〈唐史〉苏舜钦字子美仲淹荐其才监进奏院〈本传〉
　　本朝旧制皆本州镇补人为进奏官其军监场务转运司则差知后官则副知掌之逐州就京师各置进奏院〈㑹要〉太平兴国六年诸州罢知后之名简知后官得李楚等百五十人并充进奏官命供奉官张文粲提辖诸道进奏院〈同上〉
　　秘书监
　　史魏武帝置秘书令典尚书奏事文帝置中书令而秘书改令为监掌艺文图籍之事初属少府自王肃为监乃不属其兰台亦藏书籍而御史掌之晋武帝以秘书并入中书省其秘书制作之局不废恵帝复别置秘书监并统著作局掌三阁图书自是秘书之府始居于外〈职官〉传记晋荀朂领秘书监汲郡冢中得竹书朂自撰次时缺文多所证明〈傅畅晋书〉荀勉与张华依刘向别录整治书籍以为中经晋惠帝永平诏曰秘书考校古今监理经籍〈王隐晋书〉虞世南为校书监太宗引之谈论及古今帝王行政得失必存规讽〈唐训〉唐贺知章授秘书监自号四明狂客〈本传〉晋温峤举荀嵩为书监曰国史之典将以明得失之迹谓之录录使一代之典焕然可观散骑常侍嵩文质彬彬思义通博宜掌秘奥〈明史籍〉
　　集天禄图书府芸籖岁曝频幡经穷藏室赐㑹集儒绅顾陆髙标好锺王妙入神司无椠俗吏来预石渠宾〈钱穆父诗〉晏窦追儒雅簪缨成礼容中天开璧府左海见鳌峰汉简陈三馆湘图焕九重紫薇方思敏十吏笔能供〈籍之奇〉暂阻蓬莱客终为大海人〈题郑秘监湖上〉先生去上芸香阁阁老新峨豸角冠留取幽人卧空谷一川风月要人㸔〈朱晦庵〉祖饯衣冠满道周此行谁与话端由心知不作功名计只为苍生未敢休〈朱晦庵诗〉
　　本朝太平兴国二年始建崇文院昭文馆史馆集贤馆皆总为崇文院及端拱初建秘阁亦在崇文院中淳化元年诏秘阁次三馆秘书省仍隶京百司〈㑹要〉时秘书虽有监少监丞郎校书郎正字著作郎佐皆以为寄禄官常带出入即官至秘书监有特令供职者有以他官兼领者有以判秘阁官兼者〈麒麟台故事〉真宗以杨徽之兼秘书监召谢便殿命坐屏左右上劳问乆之且曰图书之府清静无事可以养性也〈书诏〉张齐贤改秘书监致仕常出谒其子曰昔贺秘监以道士服东归㑹稽大人盍衣羽服以优游何必更事请谒齐贤曰且作白头老秘书而眠何必学贺监作流沙之服时以为名言〈东都事略〉
　　秘书郎
　　史晋掌中外三阁经书校阅讹误谓之郎中武帝分秘书图籍为甲乙丙丁四部经书覆校阙遗正定脱误使秘书郎中四人各掌其一〈晋书〉王敬𢎞为秘书郎敬𢎞求为奉朝请与书曰秘书有限故有竞朝请无限故无竞吾欲处汝无竞之地文帝许之〈汉书〉李素立武徳初以亲丧解起受七品清要有司拟雍州司户参军帝曰要而不清复拟秘书郎帝曰清而不要乃授侍御史〈唐书〉后魏髙谧有文武才度除秘书郎谧以坟典残阙奏广访郡邑大加缮写由是图籍稍以审正〈北史〉
　　传记齐梁末多以贵游子弟为之无其才实北齐又谓之郎中隋祖讳中除中字唐分判校写工程龙朔中改为兰台郎咸亨复旧〈通典〉后汉马融有俊才为秘书郎中诣东观典校秘书时儒士以为文徳可兴武功宜废遂寝蒐狩之礼战陈之法融上广成颂以讽谏忤㫖滞于东观十年不得调后在东观著述马融才髙博洽为世通儒〈通典〉晋中兴书王谧弱冠与王绥齐名除秘书郎〈璧记〉集飞腾知有䇿意度不无伸〈杜甫〉渐阶群振鹭入学诲螟蛉〈韩愈〉清省宜寒夜仙才称独吟〈俞坦山〉蘼芜与丹桂奇心复奇骨已蔽苍龙门又影鳯凰阙〈吴得赠柳秘书〉
　　本朝秘书郎张阐忠肃公时秦桧用事每除台谏必以其耳目知阐乆以喜论事一日㣲讽阐谓当入台阐曰丞相茍见知张阐老死足矣桧黙然由是罢去〈中兴系年录〉彭忠肃公龟年号正堂除秘书郎时传召姜特立公白丞相留公恐非虚传既而果然留公引李绛事求退公率同馆论奏且勉枢廷争之遂寝〈同上〉
　　著作郎
　　史汉东京图书悉在东观故使名儒直东观撰述国史谓之著作东观皆以他官盖有著作之任而未为官员也〈兰台令史〉明帝大和中始置著作郎官隶中书省专掌国史后有置佐著作郎亦属中书省秘书监自调补之〈通典〉陆士衡以文学为秘书监虞浚所请为著作郎议晋书限㫁〈晋史〉
　　传记晋孙绰为廷尉卿领着作绰少以文学称一时文士绰为之冠〈晋书〉晋束晢元康四年除著作郎著作西观撰晋书三帝纪及十志〈文士传〉张载作濛汜赋大仆传𤣥见其赋叹息以车迎载言谈尽日载遂作赋起家徴为著作郎又作剑阁铭世以为能除著作郎〈六典〉
　　集夫子静且直雍容时卷舒〈东坡〉华盖荣煌天帝座蓬莱缥缈道家山〈彭汝砺〉子亦东南珍价重不可算〈东坡〉
　　本朝国初为寄禄官元丰正名始实有职掌修纂日历祭祀祝辞则著作郎佐之〈四朝志〉王安中自号初寮先生政和中以文学知名除宗学博士有密荐于上者除著作左郎〈㑹要〉李邴字汉老元祐名士与晁张为徒尝为柱史邴才学能世其家政和末除书局迁著作郎〈同上〉
　　校书郎
　　史汉之兰台及后汉东观皆藏书之室当时文学之士使雠校于其中故有校书之职初汉成帝已命光禄大夫刘向于天禄阁校经传诸子诗赋步兵校尉任宏校方伎诸永夫扬雄等亦典校于其中后以兰台置令史又选他官入东观皆令典校秘书或撰述传记盖有校书之任而未为官也故以郎居其任则谓之校书郎〈分纪〉传记唐房𤣥龄校雠秘书省髙孝基谓裴矩曰仆观人多矣未有如此郎者当为国器但恨不见其耸壑昻霄〈唐书〉前汉刘向字子政迁光禄大夫向方精于诗书观古文诏诰领校中秘书〈本传〉荣阳郑君诸父诸兄或解巾以司雠校或决科而登馆殿〈璧记〉
　　集小富从来慰所望青衫叙进校书郎相公勲业已乆著孙子门阑尝有光〈晁以道诗〉我观李校书超迈有古风谈道屡入㣲闭门长蓬蓬〈黄山谷〉渍墨窜旧史磨丹注前经艺苑手秘宝文堂耳惊霆〈韩集〉
　　本朝初为寄禄官元丰正名始实有职掌编缉校正定其脱误则校书郎主之〈四朝志〉建炎初罢绍兴复置又参酌旧制必召试学士院而后命之〈中兴㑹要〉郑鉴试馆职上问今合除何官龚茂良对曰前此学官召试往往止除正字上曰可除校书郎赏尽其言因曰䇿中所言或是或非大率剀切不易〈言行录〉
　　正字
　　史后汉桓帝初置秘书监掌图书古今文字考合同异其后监令掌图籍之纪监述作之事不复専文字之任矣今之正字盖令监之遗职校书之通制历代无闻齐集书省有正书秘书省有正字〈四朝志〉
　　集杜老趋严诏徐行及坐时端能几字正敢恨十年迟益畏金根缪寜辞温媪讥况来忧畏㫁不尽鹿门期〈陈后山〉城南晁正字国器无等双〈黄山谷〉翠木阴阴白玉堂老来方此试文章宫檐日永挥毫罢闲拂尘埃㸔画墙〈王仲诗〉频忧伤㸃窜窃恐误流传改易文辞正増加字数全〈孙仅诗〉
　　本朝晏元献公殊年十三真宗面试诗赋疑其宿构明日再试文采愈美上大奇之即除秘书省正字令于龙图阁读〈司马温公实录〉石悉政和初试中宏词除馆职四六之文有气焰而务奇怪为诗清逸有橘林集十卷〈职略〉杨亿字大年以童子召对试诗赋五篇下笔立成太宗叹异以为秘书省正字制曰汝方在髫龄不烦师训精爽神助文字生知越景绝尘一日千里予有望于汝也〈东都事略〉韩昫自布衣有诗名前辈称许之政和初诣阙上书召试中书特命以官除秘书省正字言者论其进不由科举责为筦库　范祖禹司马光辟同编修资治通鉴书成上章称荐而祖禹安恬静黙若将终身除秘书省正字〈并事略〉
　　史馆
　　经国史明乎得失之迹〈诗大序〉外史掌四方之志　小史掌邦国之志〈周礼〉董狐古之良史也书法不隠〈左传〉
　　子吾见列国春秋子吾观迁固而下述作何其纷纷乎子谓陈寿有志于史依大义而削异端　史之失自
　　迁固始记繁而志寡　子谓荀悦史乎失矣〈文中子〉史太史公谓子迁曰予先周室之太史也自上世尝显功名于虞夏汝复为太史则续吾祖矣迁悉论先人所以旧闻不敢阙卒三岁而迁为太史䌷史记石室金匮之书述陶唐以来至于麟止〈史自序〉封迁后为史通子注云以迁世无史官通于古今〈前司马迁传〉自刘向扬雄博极群书皆称迁有良史之才服其善叙事理辩而不华质而不俚其文直其事核不虚美不隠恶故谓实录〈迁传赞〉迁文直而事核固文赡而事详〈后二班传论〉二班懐文裁成帝坟比良迁董兼丽卿云〈二班传赞〉荀悦依左氏传体为汉纪三十篇辞约事详论辩多美〈本传〉陈寿撰三国志叙事有良史才　丁仪丁廙有盛名于魏寿谓其子曰可觅千斛米见与当为尊公作佳传子不与之竟不为立传〈晋本传〉魏收曰愿得直笔东观早出魏书　魏收修国史得杨休之助因曰无以谢徳当为卿作佳传　尔朱荣于魏为贼魏收以髙氏出自尔朱且纳荣子金故减其恶而増其善于是众口喧然号为秽史〈北齐本传〉朱敬则兼修国史乃请髙史官选以求名才韦安石阅其藁叹曰董狐何以加世人不知史官权重宰相但能制生人史官兼制生死〈唐本传〉刘知几字子𤣥召至京师领史事时宰相韦巨源萧至忠等皆领监修子𤣥奏记求罢因为至忠言五不可曰古之国史皆出一家未闻籍功于众今使司取士滋多人自为荀袁家自为政骏每记一事载一言则阁笔相视含毫不㫁头白可期汗青无日〈本传〉子𤣥著史通内外四十九篇徐坚读之叹曰为史氏者宜署此座右也　郑惟忠尝问自古文士多史才少何耶子𤣥对曰史有三长才学识世罕兼之故史才少〈唐书〉吴兢叙事简核号良史〈本传〉韦述撰武徳以来国史文约事详萧颖士以为谯周陈寿之流〈本传〉蒋偕三世踵修国史世称良笔〈本传〉刘元济修国史尝曰史官善恶必书言成轨范使骄主贼臣惧此权顾轻哉而班生受金陈寿求米仆乃视如浮云尔〈本传〉沈既济撰建中实录体裁精髙〈本传〉史官自黄帝有之夏商太史周太史小史内史外史而侯国亦置秦有太史令汉至武帝始置以司马谈为之谈卒子迁嗣宣帝以其官为令行太史公文书修撰之职以它官领于是太史之官唯知占𠉀而已王莽改置柱下五史后汉至隋唯魏明太和中史职隶中书其馀多隶秘书唐武徳初因隋制属秘书省著作局贞观移史馆于门下省宰相监修自是著作始罢史职〈职源〉史官掌修国史凡天地日月之祥山川封域之分昭穆继代之序礼乐师旅之事诛赏兴废之政皆本于起居〈六典〉典籍有国之明训渊林〈荀悦纪序〉晋天福四年史馆奏职居刋削事系编修合举旧章冀为常典　六年赵莹奏历览故事史册之重委在正人编修之官择诸髦士〈续通典〉刻于玉版藏于金匮与天地相终〈晁错对䇿〉刘向父子世典史籍〈华峤谢表〉国史之兴将明得失使一代之典焕然可观〈温峤表〉明乎国史所以𢎞阐大猷观乎人文所以化成天下自非钩深学海囊括词林盛周公之典谟悬仲尼之日月则何以纂叙鸿业　䌷史䇿之徽烈　俾垂作范之规用成不刋之典〈萧嵩制〉惩劝教化在于春秋错综裁成必归良直以中枢之馀力得东观之全才　修明简䇿惟尔之休〈齐充制〉裁成义例之条　垂褒贬于国书资刋削之能伫讨论之美〈牛僧孺制〉总史官之㣲婉　比
　　良迁董　稽合异同裁成褒贬〈萧对制〉掌东观阳秋之重〈萧遘制〉迁紫㣲皇极之位总简书刋集之司〈孙偓制〉官当喉舌职重阳秋〈王铎制〉
　　本朝监修国史以宰相为以修撰直馆检讨无常员掌修日历及典司图籍之事凡史别置院于宣徽北院之东以藏之谓之编修院天圣修真宗史欲重其任降敕宰相为提举参政枢副为修史〈续㑹要〉元丰改官制日历隶国史案每修前朝国史实录则别置国史实录院以首相提举〈麟台故事〉元祐复置国史院隶门下省明年又置国史院修撰兼知院事绍圣复以国史院归秘书省〈题名〉中兴节秘书省复建史馆以修神宗哲宗两朝实录绍兴五年又移史馆于省之侧别为一所以増重其事至九年修徽宗实录乃即史馆开实录院明年以未修正史诏罢史馆并为实录院而著作局唯修纂日历〈中兴㑹要〉吴育直史馆文司雅甚　擢自先帝列职史筵〈曲阜黄庭坚制〉
　　提举国史
　　本朝乾兴元年命监修国史冯拯专切提举监修天圣五年宰臣王曾提举监修真宗实录修两朝史时王旦未领监修故特受诏〈㑹要〉监修国史国朝旧以宰相为之修日历也故常带他衔若修先朝正史则别置编修院宰相为提举〈四朝志〉绍兴二十九年诏国史院宰臣提举〈中兴㑹要〉乾道元年诏参政虞允文兼权提举修三朝国史中兴以来参政兼提举始此〈理孝㑹要〉
　　监修国史
　　史刘知几陈五不可〈唐本传详见史馆总类〉
　　传记北齐诏魏收撰史又诏平原王髙隆之总监之书名而已〈分纪〉唐太宗以宰相监修国史及以他官兼领唐制宰相四人内一人带监修国史职〈职略〉太宗以梁陈齐周隋并未有书乃命学士分修使秘书监魏徴总知其务凡有赞论徴多预焉〈史通〉龙朔中许敬宗以太子少师增前作唐史成百卷总统史任〈类要〉
　　集举而则书用存有法书而不法是谓空言盖褒贬之重权也自非经术文雅进修徳业出忠入孝匡俗佐时为朕宝臣有邦良辅者孰可综核班纪发挥苍籀〈苏颋行张说等监修制〉掌邦国之事明惩劝之道是以政骏𢎞简茂先博物爰自重臣式膺兼领〈宋璟苏颋修国史制〉监综史氏润色大猷〈李固制〉史阁要重近代以来率命相臣总统其务〈令狐绹制〉主张惩劝总领典坟必使书法弥精动契春秋之㫖〈郑明制〉兼刋综之荣〈萧邺制〉践黄枢之峻级总青简之刋修〈丁抟制〉
　　本朝史馆有监修皆宰相兼领开宝中薛居正以参政监修自后参政亦有管勾修国史者不尝置〈麟台故事〉至道三年修太宗实录宰臣吕端虽带监修国史而不预焉其后重修太祖实录遂诏吕端与钱若水等同修端罢相李沆继成焉景徳二年毕士安卒遂命参政王旦权领史馆事实为监修国史之职庆历三年吕夷简罢相带监修国史优延老臣也〈㑹要〉监修国史自元丰王圭后宰辅皆不入衘中兴之六年命吕頥浩兼提举修国史当时国史但指日历頥浩引元祐故事并及正史自是首相即兼监修绍兴二十六年沈该万俟卨并为左右仆射始分监修提举为二至今因之〈题名〉
　　国史修撰
　　史吴兢才堪论撰诏直史馆修国史　蒋乂外祖吴兢位史官乂幼从外家学得其书该综群籍有史才　李翺转史馆修撰以史官纪事不实奏曰臣得秉笔以记注为职夫劝善惩恶正言直笔史官之任今善恶皆取行状谥议盖行状多虚美今请但指事实直载事功〈唐书本传〉
　　传记唐初令狐徳棻请修近代史遂命修撰名始于此〈职略〉贞观以宰相莅修撰天宝后他官兼史职者曰史馆修撰初入为直馆大中废直馆二员增修撰四人分掌四季〈分纪〉马融三入东观汉代称荣张华再典史官晋朝推美〈史通〉牛亨问彤管何也答曰史官载事用彤管以记事〈古今注〉贞元十一年史馆修撰张荐为左谏议大夫修撰如故裴延龄言于上曰谏议大夫论朝廷得失之官史臣修撰书朝廷得失之事则领史职者不宜为谏议迁秘书少监　太和六年以王彦威杨汉公苏涤裴休并充史馆修撰故事史官不过三员两员至是四人并命时论深以为非　晋天福六年诏曰眷言笔削宜属英髦〈续通典〉
　　集可使执简列为史官记事书法必无所拘　立词措意有班马之风〈白集韩愈制〉窜定阙文裁成义类此仲尼春秋之职业也其可上下心手于爱恶是非乎〈元㣲之行独孤朗制〉臣适执笔隶太史〈魏博先庙碑〉凡史氏褒贬大法春秋已备之矣后之作者在据事迹实录实录则善恶自见矣然此非浅陋偷惰者所能就况褒贬邪夫为史者不有人祸则有天刑岂可不畏惧而轻为之哉〈韩文〉逺取南朝贵公子重修东观帝王书当时载笔窥金匮暇日登楼到石渠〈刘禹锡〉
　　本朝史馆有修撰以他官兼领取最上一员判馆事大中祥符后领修撰者湏两省五品以上方掌修撰元丰官制行国史隶秘书省元祐中就门下省置局号国史院绍圣初复还秘书省旧有修撰官改为修国史〈四朝志〉绍兴初实录国史皆寓史馆后罢史馆遇修实录即置实录院遇修国史即置国史院二十八年置院修神宗哲宗徽宗正史修史一人同修史二人编修官二人〈中兴㑹要〉太宗言杨徽之操履无玷州县非其所长置之馆殿正得其宜　太宗曰史才甚难在乎善恶必书务摭实而去爱憎斯为良史　苏颂以为五朝正国史二圣编年出宋敏求父子手笔亦儒者盛事〈职略〉淳化元年以梁周翰为史馆修撰从翰林学士朱白等荐其有良史之才属刋集于国典〈杨亿表〉讨论一代之善恶而撰次之〈荆公行范镇制〉
　　国史检讨官
　　本朝淳化二年以郭延泽董元亨并为史馆检讨至和二年诏今后检讨更不得举职馆试〈分纪〉嘉祐八年兼修国史韩琦奏史记日历未修者积十馀年今将修先朝实录而日历未备检讨阙官请以直秘阁吕夏卿秘阁校理韩维兼职诏夏卿维并兼史馆检讨〈㑹要〉
　　提举实录院
　　史吴兢与刘子𤣥撰定武后实录叙张昌宗诱张说诬魏元忠事颇言说已然可赖宋璟等激励苦切故转祸为忠后说读之知兢所为屡以情祈改辞曰徇公之情何名实录卒不改世谓之董狐〈唐吴兢传〉
　　传记于休烈奏国史实录圣朝大典〈续通典〉
　　本朝治平元年以宰臣韩琦提举修仁宗实录熙寜元年以宰臣曽公亮提举修英宗实录〈㑹要〉绍兴九年修三朝实录以宰臣一员提举十二年诏史馆提举诸司承受等官吏并一切归实录院〈中兴㑹要〉
　　修玉牒官
　　传记掌修皇帝玉牒凡编年以纪帝系而载其历数及朝廷政令之因革者为玉牒唐本宗正之职开成后始别置官〈续㑹要〉
　　集生必辉华名于玉牒〈文选〉
　　本朝祥符六年始设局置官诏以皇宋玉牒为名八年建玉牒殿于新寺景祐元年诏以编修院㕔西阁子充修纂玉牒之所熙寜三年玉牒于三牒院置局后徙编修院皇帝玉牒十年一进修玉牒官并以学士典领元丰行官制分隶宗正寺官〈会要〉绍兴十二年宰臣一人提举修玉牒官一人以侍从官兼二十九年诏玉牒所入宗正寺更不置修玉牒官检讨官以本寺少卿及丞同领编修事寻诏玉牒所宰臣提举依旧修书官一员同宗正卿丞修纂更不置检讨官〈中兴㑹要〉三十二年诏尚书左仆射陈康伯提举编修玉牒后或以参政佥书兼权提举〈题名〉凡玉牒书以销金花白罗纸金轴销金红罗褾带复黑漆金饰匣红锦裹金锁钥〈㑹要〉
　　修日历官
　　传记唐贞元初韦执谊奏修撰私家纪录非是望令各撰日历月终馆中详定从之此日历所从起也〈续通典〉本朝旧修日历以时政记起居注㑹集修撰为一代之典旧于门下省置编修院元丰四年废归史馆官制行属秘书省国史案六年诏秘书省长贰毋得预著作修纂日历八年诏吏部郎中曽肇礼部郎中林希廉著作职事官兼职自此始元祐五年移国史案置局専掌国史实录编修日历以国史院为名隶门下省绍圣二年诏日历还秘书省〈四朝志〉绍兴元年以修日历所为名又诏秘书长贰通行修纂三年诏日历所以修国史日历所为名四年诏以史馆为名十年秦桧请下有司讨论史馆建并之弊礼部看于元丰旧制并归秘书省国史案以著作郎佐郎修纂日历〈中兴㑹要〉
　　修㑹要官
　　传记唐徳宗贞元间苏冕始为唐㑹要四十卷武宗时崔铉又续四十卷〈㑹要序〉
　　本朝建隆初王溥取宣宗以后故事并苏崔所录共为一百卷本朝㑹要自建隆止庆历四年成一百五十卷〈章徳象王宋编修〉王圭续以庆历止熙寜十年通旧増减成三百卷〈国朝㑹要序〉乾道四年诏尚书左仆射陈俊卿兼提举编修国朝㑹要五年汪大猷等言蔡攸所修㑹要自元丰至政和止修得帝系后妃吉礼三门攸所修吉礼妄有删改以迎时好乞令本省再加删定今来续修㫁自神宗以续修国朝㑹要为名从之六年中书门下省言国朝㑹要已修至靖康诏令自建炎元年接续至乾道五年九年秘书少监陈骙言编类建炎以后㑹要至绍兴三十二年六月十一日成书以中兴㑹要为名从之〈孝宗㑹要〉
　　提举修敕令
　　史杜周为廷尉客有谓周曰君为天下决平不循三尺法周曰三尺安出或前主所是著为律后主所是疏为令当时为是何古之法乎〈汉本传〉
　　传记牙章竹简之中因于法史〈类要〉
　　集金科玉条〈剧秦美新〉
　　本朝天圣庆历嘉祐熙寜编叙及元符敕令格式各差宰提举详定官以侍从天法通法令者充政和元年差左仆射何执中提举重修敕令执中上章力辞于是以兼领为名同提举为同兼领〈续㑹要〉绍兴中改为详定一司敕令所自建炎四年以前著为绍兴新法以后续降几二万馀前后抵牾乾道详定一司敕令系衘详定官以兼详定一司敕令系〈孝宗比后淳㑹要上淳各熙庆元嘉奏及今有颁降敕令格式〉
　　删定官
　　本朝旧无常员大观三年诏六曹删定官并入详定一司敕令所为一局〈四朝志〉后省绍兴十二年复置删定官依旧以敕令所为名后省乾道六年复置敕令所汪大猷申诸正差删定官淳熙十五年并省绍熙二年复置局差删修〈阙〉


　　良因省去讦
　　捕之条百馀其持法近厚如此似以母老有以慰之乃独赐公三品服〈实录〉删定官郑刚中引对顾下诏不得以虚名文具欺罔朝廷翼日进呈上曰朕得珠玉珍玩不足为宝但冀得十数人物乃为宝也令学士降诏出榜朝堂以刚中为左宣教郎充枢宻院编修官〈中兴系年录〉金安节入对上三事曰人才当长养成就奏行旬日以为司农丞〈同上〉李公麟以陆佃荐为删定官博学好古多识奇字〈同上〉
　　史馆校勘
　　史省内本统经史及太史历象之职后并为列曹惟主写书校勘而已是门可设罗〈两京新纪〉
　　集儒家无外事招客勘青编笔墨东西置朱黄次第研频忧伤㸃窜窃恐误流传改易文辞正増加字数全
　　端坐穷今古披襟见圣贤得兴忘昏晓题名记岁年栖毫思确论废卷为忘篇鲁鱼皆删定谁人敢哄然〈孙仅诗〉游雾千金字飞云五色笺铜门初下辟石馆始沈研〈杨炯和郑校雠诗〉
　　本朝欧阳修以文章冠天下景祐初召试为馆阁校勘〈东都事略〉范镇举进士礼部第一释褐用参知政事荐召试学士院除馆阁校勘〈同上〉余自荆州还湖阴东至黄州二十里扁舟溯浪来迎者故人谈献可是也握手问无恙命酒相劳游赤壁泊黄冈望武昌西山献可又出所作史警十馀篇相示纯正剀切得古人议论所未到余三叹击节乃因书以冠诸篇首〈张于湖史警序〉
　　太史令
　　史秦有太史官汉复置司马谈与子迁相继为太史令事武帝〈职官〉
　　传记自古太史之职重以著述为宗而兼掌历象日月阴阳气数司马迁既没后之续史记者褚先生刘向冯商扬雄之徒并以别职来知史务于是太史之署非复记言之司故张衡单飏王立髙堂隆等其当官见称惟知占𠉀而已〈六典〉晋太史令第七品宋齐梁陈同隋秘书省太史曹置令二人炀帝改曹为监唐因之武徳改为太史局肃宗改为司天台〈六典〉
　　集秦地立春传太史汉宫题柱忆仙郎〈李白诗〉玉律调元璇玑授历思举日官之职用知天道之𤣥〈广平集〉日月星辰乾象不忒　分至启闭岁功有成　掌日之官司天之吏　书云之史窥管之官　当同文之朝思禀正朔奉太史之职宜察天时〈俱六帖〉
　　本朝司天监或以他官兼判又有同判之名掌察天文祥异钟鼓刻漏稽定历数供诸坛祭祀元丰官制行改为太史局有令有判局有同判局选五官正以上业优考深者二人为判及同判政和因仍无所改其别局有天文院钟鼓院测验浑仪刻漏所印历所皆主占验历法〈续㑹要〉
　　太史正
　　本朝司天监无正元丰官制行太史局置正太史令总一局之事而正与丞为之贰〈职源〉
　　五官正
　　史唐乾元三年置春官夏官中官秋官冬官正各一人掌司四时各司其方之变异〈唐志〉
　　本朝设五官正至道中诏五官正磨勘至殿中丞止以后只加检校官元丰无所改〈续㑹要〉
　　太史丞
　　传记汉太史有丞一人秩二百石魏晋宋齐皆同〈六典〉隋置二人炀帝减一人唐初不置贞观改浑仪监始置丞二人长安省景龙复置〈六典〉
　　本朝司天监有丞元丰官制行置太史局丞〈续㑹要〉
　　太史局直长
　　本朝司天监无直长元丰改太史局有直长自直长至今十年一迁元祐官品直长从八品〈续㑹要〉
　　灵台郎
　　传记后汉太史下别有灵台丞掌灵台掌𠉀日月星辰魏太史有灵台丞主𠉀望郎隋有天文博士唐初因之长安二年改为灵台郎乾道元年改五官之名〈六典〉本朝司天监有灵台郎庆历诏十年一迁〈续㑹要〉
　　保章正
　　传记周礼有保章氏秦汉以来无其职后周春官府有保章上士中士至隋置历博唐长安四年改历博士为保章掌教历生乾元元年加五官之名〈六典〉
　　本朝司天监有保章正庆历诏十年一迁元丰改制掌历法及测景分至表凖五年一迁官〈㑹要〉
　　挈壶正
　　传记周制夏官挈壶氏下士六人秋官司寤氏春官鸡人凡三职咸掌其事自汉以来太史掌之唐长安四年始置挈壶正掌知刻漏孔壶为漏浮箭为刻以考中星昏明之候乾元元年加五官之名〈六典〉
　　本朝司天监有挈壶正元丰改太史局官惟挈壶正如故太史局官五年一迁十年一迁试中而迁者惟挈壶正无迁者〈续㑹要〉
　　翰林医官
　　经若药弗瞑眩厥疾不瘳〈书〉无妄之药不可试也〈易〉医师掌医之政令聚毒药以共医事凡邦之有疾病者疕疡者造焉则使医分而治之岁终则稽其医事以制其食十全为上十失一次之十失二次之十失三次之十失四为下食医掌和王之六食六饮六膳百羞百酱八珍之齐〈周礼〉
　　集动不肆勤静不宴逸有疾归天医无能恤太上防疾其次萌芽腠理不蠲骨髓奈何〈崔寔箴〉


　　记纂渊海卷二十九

　钦定四库全书
　　记纂渊海卷三十　　　　宋　潘自牧　撰职官部
　　御史台
　　经御史掌邦国都鄙及万民之治令以赞冢宰〈周礼〉史太㣲三光之廷匡卫十二星藩臣西将东相南四星执法中端门〈史天官书〉御史大夫秦官佐上卿银印青绶掌副丞相注云位次上卿〈职官〉周昌为御史大夫徙为赵相髙祖持御史大夫印弄之曰谁可以为御史大夫者熟视赵尧曰无以易尧遂拜御史大夫　叔孙通起朝仪㑹长乐宫成置酒御史执法举不如仪者辄引去　张苍秦时为御史大夫主柱下方书　张汤为御史大夫舞文巧诋以辅法　张敞弟武为梁相敞使吏送至关戒吏问武武曰梁国大都吏民凋敝且当以柱后惠文弹治之耳注应劭曰法冠也以纚裹铁柱卷秦制执法服今御史服之谓之解廌　贡禹为御史大夫洁白廉正经术通明有伯夷史鱼之风　华阴守丞嘉上封事言御史宰相之副九卿之右不可不选　谷永上疏言御史大夫内承本朝之风化外佐丞相统理天下得其人则百姓欣嘉百僚恱服不得其人则王功不兴　朱博奏言髙祖时御史大夫位次丞相典正法度以职相叅总领百官上下相监临又曰臣愿尽力以御史大夫为百僚率　御史府中列柏木常有野乌数千栖宿其上晨去暮来号曰朝夕乌〈前汉书〉北魏崔暹为御史中尉上书移牒索御史监选不与及暹为仆射还索御史宋游道判云崔仆射昔在宪司笼架北省今居礼阁控制南司遂不与〈北史〉韦思谦进御史大夫性蹇谔颜色庄重不可犯见王公未尝屈礼或以为讥答曰耳目官固当特立雕鹗鹰鹯岂众禽之偶奈何屈以狎之　御史大夫李承嘉尝召诸御史责曰近日御史言事不咨大夫礼乎萧至忠曰故事台中无长官御史人君耳目比肩事主得自弹事若先白大夫而许则弹大夫不知白谁也　肃宗诏御史台欲弹事不须进状仍服豸冠〈唐书〉传记御史周官有之战国亦有御史皆记事之职至秦汉为纠察之任所居之署汉谓之御史府亦谓之御史大夫寺亦谓之宪台后汉谓之御史台亦谓之兰台寺梁及后魏北齐或谓之南台后周曰司宪隋唐皆曰御史台龙朔改宪台咸亨复故旧制鞠案禁系委大理贞观中中丞李乾祐以囚自大理往来滋其奸乃奏于台中置东西二狱以自系劾开元复罢武后改御史台为肃政台置左右左以察朝廷右以澄郡县二台迭相纠正龙朔改为左右御史台睿宗诏二台并察京师太极元年废右台〈通典〉御史大夫司寺在司马门内门无垫门制树用梓板不起郭邑题曰御史大夫司寺〈汉官仪〉至徳后诸道使府叅佐皆以御史为之谓之外台〈职林〉御史为风霜之任弹纠不法百僚震恐官之雄峻莫之比焉贞观初以法理天下尤重宪官故御史最为雄要〈通典〉台印随从印左巡印右巡印监仓印监库印监察印出使印凡八印〈唐台义〉自唐初来历五院惟二人李尚隠张延赏五院谓监察殿中侍御中丞大夫也〈南部新书〉御史故事大朝㑹则监察押班常叅则殿中知班入阁则侍御监奏含元殿最逺用八品宣政殿其次用七品紫宸殿最近用六品殿中得立五花砖绿衣用紫案褥之类号为七贵〈唐国史补〉御史台临制百司纠绳不法事简则风宪自肃事烦则纪纲转轻　御史台纪纲之地〈唐㑹要〉事总朝纲职司天宪　中朝执宪之司四海绳违之地　霜威扫地风宪收声〈五代㑹要〉桂林风俗日日食蛙有来中朝为御史者朝士戏之曰汝之居非乌台乃蛙台也〈承平旧纂〉御史台门北开盖取肃杀就阴之义按邺都故事云御史台在宫城西南其门北开又谭宾录曰或云是隋初移都之时兵部尚书李圆通兼御史大夫欲向省便近故开北门　里行给事员外为合口椒殿中曰生姜侍御史为脆梨渐入佳味〈贾言忠监察本草〉
　　集简上霜凝笔端风起〈崔篆箴〉乌台峻秩望总铁冠苍佩崇班威髙石室朱帷雾彻初停州县之劳白简霜飞宜屏权豪之气〈苏烟制〉御史府不以一职名官盖总察三司典掌众政〈元㣲之行髙允恭制〉汉家授署御史多以立秋盖以风霜始严鹰隼初击〈杜牧制〉棱棱直指烈烈方书苍玉鸣佩绣衣登车〈元希声诗〉御史府自中执宪暨察视之官皆显秩也〈白集〉总宪度于朝端植风声于天下〈柳文〉秦汉以降御史府莫不用刚果劲正之士维持纪纲季代而还埋轮破柱之徒绝不复出〈元㣲之行裴洼制〉前代有埋轮都亭之奏唐朝有戴豸正殿之劾〈杜牧行李蔚制〉彰善瘅恶激浊扬 --（‘昜’上‘旦’之‘日’与‘一’相连）清〈景云诏〉纠慝绳违　谬掌天宪〈文选〉盛府持青槖殊章动绣衣风连台阁起霜就简花飞〈苏味道〉
　　本朝御史大夫止为兼官中丞除正员外有知杂一员副中丞判台事其属有三院一曰台院侍御史隶焉二曰殿院殿中侍御史隶焉三曰察院监察御史隶焉天禧中始置言事御史元丰三年李定请复六察于是以御史専领六察其后大正官名下除大夫以中丞为长知杂御史为侍御史言事官为殿中侍御史六察官为监察御史〈㑹要及四朝志〉仁宗宣谕宰臣曰谏官御史必用忠厚淳直通世务明治体之人以革浮薄之弊〈㑹要〉王素在宪台风力甚劲时号独击鹘〈言行录〉刘剀为御史言事贬苏轼遗以诗有乌府先生铁作肝之句世因目为铁肝御史〈四朝国史〉白简威犹凛青山兴已浓　柏台霜气夜凄凄风动琅珰月向低〈东坡〉击强如摧枯食檗不知苦　御史威降霜行私不容粟〈山谷〉
　　御史中丞
　　经小宰之职掌建邦之宫刑以治王宫之政令凡宫之纠禁〈周礼〉
　　史汉元帝擢陈咸为御史中丞总领州郡奏事课第诸御史内执法殿中公卿以下皆畏惮之　谷永疏曰薛宣前为御史中丞执宪毂下不吐刚不茹柔举错时当〈汉书〉光武特诏御史中丞与司隶校尉尚书令㑹并专席而坐故京师号曰三独坐〈后汉书〉陈谦拜中丞执宪奉法多所纠正〈续汉书〉傅𤣥为中丞每有奏劾或值日暮则捧白简整襟带坐以待旦于是贵游慑伏台阁生风　崔鸿为中丞明法直绳无所阿避　周处为中丞正绳直笔权豪震肃〈晋书〉宋荀柏子为中丞立朝正色内外惮之〈南史〉江淹兼中丞弹劾不避权势明帝曰自宋以来又复有严明中丞君今日可谓近世独步　梁中丞给威仪十人其八人武冠绛鞲执青仪囊在前　张缅为中丞号为劲直梁武帝遣图其形于台省以厉当官　后魏御史中丞其出入千步清道与皇太子分道王公逊避李彪为中丞豪右屏迹髙祖谓群臣曰吾之有李生
　　犹汉之有汲黯也〈北史〉唐崔从气貌孤峻立朝弹奏不避裴度为中丞用以自代　髙元裕为中丞风望崚整武元衡迁中丞徳宗曰真宰相持平无私纲条悉举狄兼谟迁中丞帝曰御史台朝廷纲纪一台正则朝廷治朝廷正则天下治　牛僧孺迁中丞按治一法内外澄肃　魏谟迁中丞发杜中立奸赃权戚缩气　舒元褒上疏曰元和长庆中中丞呵道不过半坊今乃至两坊谓之笼街喝道但以崇髙自大　卢奕懐慎之少子也与兄奂齐名父子三人为中丞清节不易〈唐书〉
　　传记周官小宰即御史中丞之任也汉御史有两丞一曰中丞亦谓御史执法在殿中兰台掌图籍秘书外督部刺史内领侍御史十五人受公卿奏事举劾按章哀帝更中丞为御史长史光武复改中丞魏初改宫正后复故〈通典〉晋宋以中丞为台主〈职林〉齐梁皆谓之南司后魏为御史中尉后周有司宪中大夫隋省中丞〈通典〉置大夫为台主以治书侍御史二人代中丞之任唐髙宗复号中丞龙朔改司宪大夫咸亨复　大事奏裁小事専达〈职林〉汉中丞故二千石为之或选侍御髙第执宪中司〈通典注〉江左中丞虽一时髦彦然膏粱名士犹不乐　宋丞铜印墨绶进贤两梁冠佩水苍玉介帻绛朝服〈通典〉中丞周凌果毅有才孔颢有才能果劲不挠可御史中丞事〈山公启事〉兰台之官监国得失〈论衡〉
　　集辟车要秩非徳靡升专席雄班惟贤是属〈唐制〉南宪右掖至于中台我朝之极选〈元稹制〉提纠谬纲〈白集牛僧孺制〉执宪凖绳之司所以提振纪纲端肃内外〈薛存诚制〉有守者可以执宪无私者可以闲邪〈柳公绰制〉国朝自王义方后旷数百年宪署之举咸无废职然未有危言激论如此之章灼者也故权右震竦朝野喧腾传冩弹文为之纸贵〈徐集江文蔚志〉煌煌天文宿星是环爰立执法其辉有焕执朝之纲秉国之宪鹰扬 --（‘昜’上‘旦’之‘日’与‘一’相连）虎视肃清违慢　忧责有在绳亦必直良农耘秽勿使能殖无礼是逐安措羽翼〈傅咸箴〉白简光朝列彤驺出禁中〈褚亮〉
　　本朝自中丞以下掌纠绳内外百官奸慝肃清朝廷纲纪大事则廷辩小事则奏弹〈两朝志〉故事三院御史言事必先白中丞自刘子仪为中丞始榜台中今后御史有言不须先白中丞至今如此〈归田录〉孔道辅为中丞论废郭后事天下耸闻风采　张升为中丞仁宗曰张升真可任风宪　胡宗愈元祐中为中丞首进六事曰端本正志知难加意守法畏天　王举正论张尧佐一日领四史又狄青为枢密使力争不能夺因请改言职上称其得风宪之体　庆历二年召御史中丞贾昌朝侍讲故事台丞无在经筵者仁宗以昌朝长于讲说特召之曏自禁林入都宪席〈胡文恭行张方平制〉宪席持纲亦资纠正
　　〈柳植制〉
　　侍御史
　　史严延年迁侍御史劾霍光专废立〈前汉书〉陈翔迁侍御史元日朝贺梁冀威仪不整请收理罪时人奇之　种皓顺帝时为侍御史中常侍髙尧受敕迎太子不赍诏书皓横剑当车骂曰御史受诏监䕶太子太子国之储副常侍无一尺诏书安知非挟奸邪今日之事有死而已尧不敢争　桓典为侍御史常乘骢马京都畏之为之语曰行行且止避骢马御史　张纲为侍御史安帝遣八使按行风俗纲独埋其车轮于洛阳都亭曰豺狼当道安问狐狸遂奏大将军梁冀京师震𢙀　杨秉拜侍御史京师咸称其有宰相之才　郑据为侍御史上疏曰斗筲小吏擢在案视之官分当刺邪矫枉　大驾属车八十一乘皆尚书御史所载最后一乘悬豹尾注云侍御史载之〈后汉书〉刘暾转侍御史武库火尚书郎郭彰率百人自卫暾正色诘之彰怒曰我能截君角也暾勃然曰君何敢恃宠作威作福天子法冠而欲截角乎求纸笔奏之彰伏不敢言〈晋本传〉柳彧为侍御史上嘉之曰柳彧正色之士国之龟宝〈隋书〉唐李素立髙祖令授七品清要官所司拟雍州司户上曰此官要而不清拟秘书郎上曰此官清而不要遂授侍御史　柳范为侍御史吴王恪好田猎范弹治之太宗曰权万纪不能辅导恪罪当死范曰房𤣥龄事陛下犹不能谏止田猎岂宜独罪万纪　王志愔为侍御史以刚鸷为治所居人吏畏詟呼为皂雕　温造授侍御史夏州节度李祐违诏进马造弹之祐趋出待罪股战流汗谓人曰吾夜逾蔡州城擒吴元济未尝心动今日胆落温御史　王𢎞义迁侍御史始贱时求傍舎𤓰不与乃腾文言园有白兔县集众捕逐畦蓏无遗内史李昭徳曰昔闻苍鹰狱吏今见白兔御史〈唐书〉
　　传记周御史亦谓之柱下史秦改为侍御史汉因秦制置十五员〈六典〉后汉亦有之掌察举非法受公卿郡吏奏事有违失举劾之二汉所掌五曹〈令曹印曹供曹尉马曹乘曹〉豹尾之内便为禁省魏八人晋九人宋齐十人梁陈皆九人居曹纠察不法隋八人唐四人侍御史号台端他人称曰端公其知杂事者谓之杂端最为推剧食坐之南横设榻谓之南床例不出累月迁登南省故号为南床百日〈通典〉建中元年以侍御分掌公廨推弹自是杂端之任轻矣〈职林〉后汉侍御史威烈赫奕莫之敢犯　自汉以来皆朝服法冠　太极以前二台朝列之制侍御史与殿中随仗入分居两行〈通典〉侍御史职有六一曰奏弹二曰三司三曰西权四曰东权五曰赃卖六曰理匦　大事则冠法冠衣朱衣𫄸裳白纱中单以弹之小事常服而已〈六典〉獬豸兽主触不直故执宪者以为冠〈六典注〉每出入行步侍御史在柱里殿察两院在柱外　唐宣宗欲与韦宙好官拜侍御史〈职林〉侍御史为脆梨〈互见御史台类〉
　　集周兴铁柱汉制绣衣簪白笔以绳违取骢马而明目故能出则督察万里入则纠劾百僚〈司马子瑞〉爰有贞柏徙植清台麝条霜劲蚕叶风开始逢鹊喜终见乌来〈杜易简侍御史㕔双柏赞〉荣服绣衣宠簪白笔　持斧埋轮　豸角分辉〈孙樵〉御史吾耳目官也非清明劲正不泥不挠者安可使辩淑慝振纪纲广吾之聪明焉〈白集王申伯制〉超升宪简〈袁干制〉峨峨铁冠皛皛银印〈元㣲之制〉匡拂时病磨切贵近〈杜牧髙元裕制〉鸷鸟得秋气法星悬火旻〈刘禹锡〉宪府旧乘骢〈杜诗〉绣衣柱史何昻藏铁冠白笔横秋霜〈李白〉
　　本朝天禧置言事御史后乆不除庆历复置盖御史得兼谏职也〈㑹要〉又吕诲上言风宪纠绳百司刑名出入当举劾若令判大理寺于体有妨许免　处以横榻使叅中司　横榻以异庶工簪笔以奏不法　往贰中宪〈曲阜制〉际晓乘骢入九逵内朝簪笔坐前墀天家御史非凡格曽向崐仑服紫芝〈杨亿〉班心突兀见长身〈东坡注云台吏谓御史立处为班心〉
　　殿中侍御史
　　史魏大㑹殿中侍御史簪白笔侧階而坐上问此为何辛毗曰此谓御史旧时簪笔以奏不法岂如今者直备位但旷笔耳〈魏志〉宋游道为殿中侍御史台中语曰见恶能讨宋游道〈南史〉唐张行成为殿中侍御史纠劾不避威权太宗曰若行成朕自举之无先容也　行成常侍宴太宗语山东及关中人意有同异行成曰天子四海为家不容以东西为限是示人以隘矣帝称善　髙宗以雍州司士叅军韦绚为殿中侍御史或疑非迁上官仪曰御史供奉赤墀下接武䕫龙簉羽鹓鹭岂雍州判佐比〈唐书〉
　　传记魏兰台遣御史二人居殿中伺察非法故曰殿中侍御史晋四人东晋二人梁四人后魏北齐皆有隋改殿内侍御史置十二人炀帝省唐武徳置殿中侍御史四员贞观増二人〈通典〉掌殿庭供奉之仪弹举违失号为副端有离立失列言嚣而不肃者则纠罚之正冬大㑹则戴黑豸乘马加饰〈通典及职林〉文明元年又置殿中里行〈㑹要〉掌驾出于卤簿内纠察与侍御同惟不判事〈职员令〉左雍起于卒吏武帝以为能擢为殿中侍御史〈曹氏传〉中书属通事令史孙𬘭乆习内事才宜殿中侍御史诏曰可〈山公启事〉武后时或有起家为之而即真者〈通典〉监察御史非因奏事不得入至殿庭望殿中侍御史以上从观象门出若从天降〈唐㑹要〉唐法殿中侍御史迁拜及职事与侍御史相亚殿中为萝卜亦曰生姜虽辛辣而不为患〈贾言本草〉
　　集南台持斧〈杜牧崔徳融制〉暁趋天阙乌纱薄内直空台古柏寒〈饶易〉宪府初收迹丹墀共拜嘉分行叅瑞兽传㸃乱宫鸦〈义文〉
　　本朝殿中侍御史掌言事分纠大朝㑹及朔望六叅官班序〈四朝志〉元丰诏殿中御史兼察事〈续㑹要〉皇祐中诏中丞孙抃举御史抃举吴中复或曰公平生不识中复何由知之抃曰昔人耻为呈身御史今我岂求识面台官遂除殿中侍御史　治平二年以范纯仁为殿中侍御史吕大防为监察御史里行皆内出姓名而命之〈实录〉执法殿中俾专议论〈曲阜陈师锡 --（右上‘日’字下一横长出，类似‘旦’字的‘日’与‘一’相连）制〉
　　监察御史
　　史大历十四年监察御史分察尚书省六司号曰六察官兴元元年以第一人察礼吏部第二人察兵工部第三人察户刑部〈唐志〉监察御史其一察官人善恶其二察户口流散帐籍隠没赋役不均其三察农桑不勤仓廪耗减其四察妖猾盗贼不事生业为私蠹害其五察徳行孝弟茂才异等藏器晦迹应时用者其六察黠吏豪宗兼并纵暴贫弱冤苦不能自伸者〈百官志〉髙季辅拜监察御史弹治不避权要〈本传〉𤣥宗时有胡人言市船之利上命监察御史杨范臣偕往求之范臣奏曰夫御史天子耳目之官必有军国大事臣虽触冒炎瘴死不敢辞此特胡人眩惑求媚无益圣徳上慰谕而罢〈通典〉颜真卿为监察御史辩五原冤狱天方旱狱决乃雨郡人呼为御史雨　韩思彦授监察御史直言当世得失髙宗夜召加二阶　郭𢎞霸自陈讨徐敬业臣誓抽其筋食其肉饮其血绝其体武后大恱授监察御史时号四其御史　韦思谦拜监察御史常曰御史出使不能动揺山岳震慑州县为不任职又曰大丈夫当正色之地必明目张胆以报国恩终不能为碌碌之臣保妻子耳　姚崇用齐浣为监察御史弹劾违犯先风教当时以为称职　杨假杨收皆入为监察御史兄弟并居宪府　李勉拜监察御史勲臣恃宠多不知礼大将军管崇嗣背阙而坐勉劾之肃宗叹曰吾有李勉始知朝廷尊矣柳浑为监察御史台僚以仪矩相绳而浑放旷不乐〈唐书〉传记东晋置检校御史知行马外事宋齐以下并置隋改为监察御史　唐贞观又置监察御史里行察院风采尤峻〈初学记〉掌分察百僚巡按郡县纠视刑狱肃整朝仪〈六典〉监察院长与同院礼隔语曰事长如事端〈职林〉唐监察御史知朝堂正门非因奏事不得入至殿庭开元七年敕并随仗入阁　察院诸㕔各有他名礼察谓之松㕔㕔南有古松也刑察谓之魇㕔寝者多魇兵察谓之茶瓶㕔以其主院中茶茶必以陶器置之躬自监启故也吏察主朝官名籍谓之朝簿㕔〈因话录〉李义府召见试令咏栖乌立成诗曰日里飏朝彩琴中伴夜啼上林多少树不借一枝栖太宗曰我将全树借汝岂惟一枝遂拜监察〈新语〉河南伊阙县前每僚佐有入台者即水中滩出石砾金砂清彻可爱牛僧孺为尉一日报滩出县僚共观之有老吏曰此必分司御史若是西台常有一双㶉𫛶僧孺因举杯祝曰既成有滩何惜㶉𫛶言讫一双㶉𫛶飞下不旬日僧孺拜察院〈剧谈〉唐有监察御史不工文而好作不已每篇辄为宋务先书折以光台月俸几尽其妻谓曰此必台中玩公折俸助厨耳自后不复出光台钱或问之以妻言对诸御史退相谓曰彼有人焉未可玩也〈御史台记〉唐监察御史李全交专以罗织酷虐为业台号为鬼面夜义殿中王旭号为人头罗刹　监察为开口椒毒㣲⿰〈贾言中监察本草〉
　　集绣衣始拜珥笔升朝台阁以之生风豪贵由是敛手〈陈子昂集〉峨豸忝备列〈韩文〉冠惠文冠察行马外事〈刘梦得集〉本朝天禧元年诏别置御史六员不兼他职有急务聴非时入对〈百官表〉嘉祐四年韩绛请置里行从之熙寜三年除秀州推官李定权监察御史里行用选人为御史自定始也〈职官分纪〉元丰三年诏御史专领六察又诏以三员分领察案三员专言事七年大正官名以言事官为殿中侍御史察官为监察御史八年诏监察御史兼言事〈续会要〉张锡为御史京师人曰张御史貌柔和而心刚正真御史也〈同上〉宋敏求缴李定词头云去岁骤用京官今又幕职官便升朝着峻处纠绳之地臣恐未厌众议〈同上〉俾冠惠文往专刺督〈曲阜除傅楫制〉
　　御史台主簿
　　史张忠署孙宝为主簿宝徙入舎祭灶请比邻忠怪之使所亲问曰今两府髙士俗不为主簿子既为之徙舎甚悦何也宝曰髙士不为主簿而大夫君以宝为可道不可诎身诎何伤忠闻之甚惭荐宝经明质直宜备近臣〈西汉〉
　　传记西汉张忠为御史置孙宝为主簿魏晋以下无闻隋大业始置御史台主簿二员唐省一员掌付事勾稽省署抄自监印给纸笔贞观中张𢎞济为此官遂为美职〈六典及通典〉唐主簿管辖台中杂务　每入主簿执黄卷书其谴罚〈通典〉唐宪台之礼杂端在南榻主簿在北榻〈职林〉本朝端拱初御史台置孔目二人淳化四年废孔目官于幕职官选强明公干者二人充台主簿掌推勘公事后止置一员〈长编〉掌受事发辰勾检稽失兼簿书钱谷之事元丰三年李定请増置一员㸃检六案文字元祐元年大理寺左㫁刑架阁库专委主簿主管〈续㑹要〉中丞黄履奏本台主簿检法官系分掌班籍叅预定刑所领职事与他司不同〈㑹要〉勾稽宪府〈同上〉













　　记纂渊海卷三十
<子部,类书类,记纂渊海>